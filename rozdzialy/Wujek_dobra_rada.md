<!-- -*- coding: utf-8 -*- -->
## Wujek dobra rada

<br>

<br>

### Wszystko jest (między innymi) kwestią *czasu* ...

Jeżeli nie masz tego w zwyczaju, to bardzo Cię proszę, chociaż kilka razy *spróbuj* **użyć
minutnika**. To *nie* jest normalna książka i to *nie* są normalne tematy, cokolwiek by to miało
znaczyć. Od pewnego momentu to będzie czasem dzika jazda bez trzymanki (którą będę się jednak jak
umiem starał tak zorganizować, żeby możliwie często przypominała bardziej spacer po barwnie
ukwieconej łączce w nie ograniczającej nadmiernie widoczności, lekkiej mgle).

Wychodzi mi to różnie, ale staram się pisać tak, żeby dało się to czytać w miarę płynnie i żeby ten
proces był nie tylko względnie bezbolesny, ale dostarczał też trochę frajdy. W stopniu, w jakim mi
się to udaje, stwarzam jednak w ten sposób *niebezpieczeństwo*, że *trafisz zbyt szybko za daleko
nie będąc na to gotowa i zderzysz się z budzącą niepotrzebny lęk ścianą*.

Poważnie, około 30 minut to zwykle *maksimum*. Nieważne, jak będziesz się czuć po tych 30 minutach
czytania i jak bardzo będziesz chciała czytać dalej, poczucie wciągnięcia w takim momencie jest
*zwodnicze*, bo nie jesteśmy dobrzy w zauważaniu, co nam skutecznie wchodzi do głowy.

I *nie ma minumum*. Dosłownie, bo lepiej tego w ogóle nie czytać, niż zacząć, a potem trwale się
zniechęcić.

Jeżeli masz czas i ochotę czytać przez godzinę, to *po pierwszych 30 minutach* trzeba moim zdaniem
zrobić *co najmniej 5 minut przerwy*, na takim jałowym biegu pod względem wysiłku umysłowego. Trzeba
wtedy *uważać z mediami społecznościowymi* i *przebywającymi w pobliżu interesującymi
ludźmi*. Nudziarze pewnie mogą nawet pomóc wrócić do tematu.

Gdybyś natomiast postanowiła czytać *dłużej niż godzinę*, to jeśli czytałaś około 30 minut, potem
było mniej niż powiedzmy 15 minut przerwy, potem znowu około 30 minut czytania, to może lepiej zrób
sobie przerwę trwającą *co najmniej* 20 minut.

No więc *minutnik*.

*M I N U T N I K*

*Minutnik*, ok?

### ... i *dobrego kontaktu* z wcześniejszejszymi wersjami siebie, ...

Pamiętasz może, co mówiłem w rozdziale drugim na temat generatywnego powtarzania? Można oczywiście
czytać nie robiąc notatek i nie stosując rozkładów powtórek, ale czy warto? 

Oczywiście, że tak. Notatki w głęboki sposób zmieniają jednak proces czytania, bo polegają na
*uzewnętrznianiu myślenia*. Dzięki temu nie tylko lepiej rozumiemy to, co czytamy, ale również
lepiej możemy zrozumieć, czym to, o czym czytamy, jest dla nas i możemy przekonać się - naocznie! -
jak w trakcie lektury *zmienia się* nasze rozumienie.

Czy warto wkładać wysiłek w czytanie książki, która dotyczy technicznych trudnych zagadnień, jeżeli
potem niewiele z tego zostanie? Moim zdaniem warto, ale (z definicji) lepiej jest podejść do tego
lepiej. A *to* lepiej oznacza *jakiekolwiek* powtarzanie materiału. Jeszcze lepiej niż lepiej:
powtarzanie *generatywne* i *rozłożone w czasie*. Patrz rozdział drugi.

### ... a o tym, kim jesteśmy, decyduje w dużym stopniu to, *co umiemy* (ze sobą) *zrobić*.

... Z kolei to, co umiemy zrobić, zależy przede wszystkim od tego, co i jak dobrze udało nam się
*zapamiętać*. 

Przypuszczam, że komuś, kto nie przekonał się o tym wielokrotnie na własnej skórze, może być trudno
w to uwierzyć, ale uczenie się matematyki, zwłaszcza takiej, jaką się tutaj zajmujemy, naprawdę
*nie* musi polegać tak bardzo na "rozwiązywaniu" zadań, jak wydaje się wielu (ale [nie
wszystkim](https://eugeniacheng.com/)) matematykom. Sam jestem tego żywym (nomen omen) dowodem.

To w ogromny stopniu kwestia *pamięci trwałej*. Konstrukcjami formalnymi *nie da się* sprawnie
operować, zanim nie staną się w pewien sposób częścią nas i nie zaczną niemal same *w nas działać*
tak intuicyjnie i lekko, jak intuicyjnie i lekko potrafimy się posługiwać własną dłonią. A do tego
nie jest konieczne rozwiązywanie wielu zadań; można osiągnąć wiele tylko *powtarzając definicje* i
*przykłady*, i od czasu do czasu w jakikolwiek sposób się nad nimi zastanawiając.

Last but not least, robiąc coś *ryzykownego* warto zwracać czasami uwagę na własne *emocje*, bo
inaczej można sobie zrobić "krzywdę", dlatego ...

### ... *uwaga na frustrację!*

To *nie musi* być (szczególnie) frustrujące. Trzeba jednak pogodzić się z tym, że w przypadku
tekstów dotyczących złożonych zagadnień technicznych konieczna bywa *radykalna* zmiana *tempa
czytania*. W pewnych momentach adekwatnym rozwiązaniem może być nawet czytanie *jednej*
(niekoniecznie nowej!) *strony na dzień* (tak, wiem, że ta książka nie ma stron).

Można porównać ten proces do jazdy na rowerze. Kiedy robi się stromo, można się albo szybciej
męczyć, ryzykując utratę motywacji, albo zmienić przerzutkę na taką, która powoduje, że jedziemy
wolniej, ale za to możemy się uważniej i z większą przyjemnością rozglądać po otoczeniu. Być może
frustrację z mniejszego tempa zmniejszy wtedy świadomość, że chociaż poruszamy się wolniej w
poziomie, to jednak szybciej nabieramy wysokości, a to oznacza *znaczące postępy* (w rozumieniu
trudnych pojęć).

Kiedy z kolei wracamy po raz kolejny do fragmentu, który wymagał wcześniej więcej cierpliwości,
możemy cieszyć się z zauważalnego wzrostu płynności jazdy, a czasem nawet mieć wrażenie, że w
niektórych momentach jadąc do góry jakimś cudem pędzimy coraz szybciej w dół.
