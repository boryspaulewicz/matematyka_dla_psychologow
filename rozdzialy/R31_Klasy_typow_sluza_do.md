<!-- -*- coding: utf-8 -*- -->
# Klasy typów służą do pisania i myślenia po ludzku

Pisząc o monoidach, matematycy pozwalają sobie czasem na coś takiego:

*Jeżeli `M` jest monoidem, to dla każdego `m ∈ M`, `u * m = m`*.

Jak myślisz, co dokładnie oznacza tutaj stała `M`? Monoid, czy pewien zbiór? Jeżeli `M` jest
monoidem, to zgodnie z definicją jest pewną trójką uporządkowaną (złożoną z pewnego zbioru, i tak
dalej). Ale przecież relacja należenia do zbioru, której zachodzenie dla pary `(m, M)` oznaczamy
pisząc `m ∈ M`, jest *niezdefiniowana*, gdy drugim członem jest ciąg skończony. Na pierwszy rzut oka
wygląda to więc na błąd, bo takie wyrażenie nie jest, przynajmniej w przyjętym przez nas dotąd
sensie, typowalne.

Niektórzy matematycy piszą ostrożniej, na przykład tak:

*Jeżeli `𝑀 = (M, *, u)` jest monoidem, to dla każdego `m ∈ M`, `u * m = m`*.

Zmiana czcionki jest wtedy ważna, bo sygnalizuje, że stałe `𝑀` i `M` mają oznaczać blisko związane
obiekty innego rodzaju. Zdarzają się też matematycy, którzy piszą tak ...

*Jeżeli `𝑀 := (M, *, u)` jest monoidem, to dla każdego `m ∈ M`, `u * m = m`*.

... wyraźnie zaznaczając, że to (lokalna) definicja, ale mało komu się chce i można to zrozumieć,
między innymi dlatego, że już ten pierwszy sposób pisania jest w zasadzie
*nieproblematyczny*. Podobne zwyczaje dotyczą symboli oznaczających działania. Nikomu się nie chce
wymyślać i konsekwentnie stosować kolejnych symboli na oznaczenie czegoś, co na przykład przypomina
pod pewnymi względami dodawanie, ale nie jest (zwykłym) dodawaniem, tym bardziej, że matematycy są
nie tylko do tego rodzaju wieloznaczności przyzwyczajeni, ale wręcz czasem jej *oczekują*. A
oczekują jej między innymi dlatego, że wolą nie zapamiętywać więcej szczegółów notacji, niż to
*potrzebne*.

Tego rodzaju zwyczaje komunikacyjne odpowiadają temu, jak posługujemy się na codzień językami
naturalnymi. Gdy na przykład mówimy albo myślimy o "zrobieniu obiadu", może nam chodzić o przeróżne
*procesy fizyczne*. Mimo różnic, te procesy będą jednak lepiej lub gorzej *rozwiązywały podobne
problemy w podobny sposób*, czyli będą podobne funkcjonalnie, to jest pod względem *sposobu
działania*, a więc w innym znaczeniu słowa "funkcja" niż przyporządkowanie elementom jakiegoś zbioru
albo termom jakiegoś typu unikalnych wartości, obiektów, czy termów. Oczywiście interesuje nas
często, o jaki konkretnie obiad chodzi, albo w jaki konkretnie sposób ten obiad ma być lub został
zrobiony, ale czasami nas to *nie* interesuje i wtedy trudno się obejść bez mówienia w taki
skrótowy, *celowo wieloznaczny* sposób o zrobieniu *jakiegoś* obiadu albo zrobieniu obiadu w *jakiś*
sposób.

Gdy w matematyce mówimy o "dodawaniu", może nam chodzić o dodawanie liczb naturalnych, wymiernych,
rzeczywistych, zespolonych, wektorów, macierzy, ciągów, funkcji, albo innego rodzaju
obiektów. *Szczegóły* działania operacji są wtedy za każdym razem *inne*, jednak *podobieństwo
funkcjonalne* jest na tyle wyraźne albo w danym kontekście ważne, że używanie do tego celu tej samej
nazwy albo tego samego symbolu i sposobu zapisywania działań sprawdza się znacznie lepiej, niż
komplikowanie notacji i unikanie wieloznaczności za wszelką cenę.

To tylko kilka przykładów celowej i bardzo przydatnej, a czasem wręcz nieodzownej wieloznaczności. I
nie chodzi w tym tylko o ekonomię środków i kontrolę liczby używanych słów, ale również o ułatwienie
sobie lub innym *elastycznego przełączania się* między *różnymi, ale blisko związanymi sposobami
myślenia*. Inaczej mówiąc, na pewno nie zawsze, ale niezwykle często jest tak, że *warto* mieszać ze
sobą różne języki. Wydaje mi się nawet, że zdążyłaś się już o tym niejednokrotnie przekonać między
innymi czytając tą książkę.

To jednocześnie przykłady czegoś, co można by nazwać *abstrakcją funkcjonalną*, a co odgrywa
fundamentalną rolę w psychologii, ponieważ centralnym przedmiotem badań psychologicznych są
*abstrakcyjnie* rozumiane *zachowania*, a zachowania są tym, czym są, to jest zachowaniami,
dokładnie dlatego, że *czemuś służą*, to jest (w przybliżeniu) *rozwiązują* jakiś *problem* albo
*wykonują* jakieś *zadanie*. A może nawet wypadałoby tego rodzaju wieloznaczności nazywać po prostu
*abstrakcją*, ponieważ, przynajmniej moim zdaniem, *abstrakcja jest zawsze
funkcjonalna*. Abstrakcyjność jest przecież własnością *pojęć* (ogólność połączona często z
wieloznacznością oznaczających pojęcia słów) i *reprezentacji* (też ogólność połączona z
wieloznacznością, ale sposobów reprezentowania), a pojęcia pojęcia i reprezentacji są pojęciami
funkcjonalnymi: pojęcia i reprezentacje są tym, czym są, dlatego, że *używają ich w pewien sposób*
pewne gatunki zwierząt.

No dobrze, spróbuję się ogarnąć i może ograniczę próby przekazania intonacji za pomocą pisma
pochyłego.

