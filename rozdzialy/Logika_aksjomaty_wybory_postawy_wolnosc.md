## O czym teraz będzie

Wątki, które poruszam w tym rozdziale pojawiły się wcześniej w jednej z poprzednich wersji rozdziału
o predykatach i dowodzie na istnienie Boga Anzelma z Canterbury. Uznałem jednak, że tego wszystkiego
było za dużo jak na jeden rozdział, a poza tym to nie są tylko jakieś tam moje luźne dygresje, ale
raczej próba wstępnego przygotowania Cię na to, o czym będę mówił później, gdy już zaczniemy
formalizować artykuły empiryczne i teoretyczne dotyczące zachowania. Jak się niebawem przekonasz,
napisałem to wszystko zanim postanowiłem zwracać się do czytelnika w formie żeńskiej (tam wiem), ale
nie chcę tego zmieniać, bo mi żal, a poza tym ten akurat wątek łączy się tutaj z innymi.

<hr>

# Logika, aksjomaty, fakty empiryczne, wybory, postawy i wolność

Zgaduję, że wielu ludziom matematyka kojarzy się przede wszystkim z liczbami, a w drugiej kolejności
z geometrią. My zajmowaliśmy się do tej pory głównie logiką, w której nie chodzi ani o liczby ani o
obiekty geometryczne. A raczej, interpretowaliśmy formalny rachunek logiczny w kategoriach zdań i w
pewien sposób rozumianej prawdy, a nie liczb albo figur. Może da się ten rachunek konsekwentnie
interpretować w kategoriach liczbowych lub geometrycznych, a może nie, nie wiemy tego jeszcze (da
się, ale nie mamy na to czasu).

Nie możemy odpowiedzieć teraz przekonująco na pytanie o istnienie tego rodzaju spójnych
alternatywnych interpretacji, bo żeby udzielić takiej odpowiedzi, musielibyśmy najpierw wykonywać
*eksperymenty na sobie*. Na przykład, mógłbym się dłużej zastanowić i może wpadłbym na pomysł
systematycznego sposobu przypisywania zdaniom i spójnikom logicznym obiektów lub własności
geometrycznych. Może wyszło by mi z tego coś, co wydawało by mi się sensowne. To moje "wydawanie" to
byłby wtedy *znany mi fakt empiryczny* dotyczący mnie, ale nie byłby to jeszcze żaden dowód.

Właśnie teraz muszę rozwiązać inny problem. Najpierw chciałem napisać zdanie zawierające słowo
"mógłbyś", a potem się zreflektowałem (*zreflektować się* - podoba mi się ten osobliwy zwrot, chyba
go później do czegoś wykorzystam), że odbiorcą może być kobieta. Napisałem więc mógła/byś, ale to mi
się wydało bardzo nieudane i poczułem irytację, że poświęcam takiemu moim zdaniem drobiazgowi aż
tyle uwagi. Moje postawy polityczne są niejasne, bo nie lubię polityki i większości polityków, ale
moi znajomi pewnie powiedzieliby, że te poglądy są lewicowe w kwestiach ekonomicznych i liberalne w
kwestiach obyczajowych. Nie bardzo wiem, co to właściwie znaczy, ani nie bardzo mnie to obchodzi,
ale to ma chyba ostatnio jakiś związek z rodzajem gramatycznym.

Uważam, że kwestia "odpowiedniego" rodzaju gramatycznego słowa, o którym wspomniałem, to drobiazg i
jeżeli się ze mną nie zgadzasz, to jest to fakt, przed którym razem stoimy, ale z którym sądzę, że
praktycznie nic nie mogę zrobić. Jeżeli nasze postawy się różnią, to się różnią i ostateczny powód
tej różnicy to nie jest zwykły fakt, z którego ta różnica wynika logicznie. Jeżeli ta różnica między
nami występuje, to powodem, albo może sednem tej różnicy jest *szczególny* rodzaj faktu - inaczej
coś *oceniamy*. Żaden znany mi, akceptowalny dla mnie rachunek logiczny nie pozwala, bez jakiś
specjalnych dodatkowych składników, z sądów *nieocennych*, czyli takich zwykłych sądów opisowych,
*wywnioskować* sąd *ocenny*. I nie ma w tym chyba nic dziwnego, skoro *każdy fakt* - w izolacji -
łącznie z faktami polegającymi na tym, że ktoś w jakiś sposób coś ocenia, *może być oceniany na
każdy możliwy sposób bez popadania w sprzeczność*.

Nie jestem autorem tej obserwacji, [Hume](https://en.wikipedia.org/wiki/Is%E2%80%93ought_problem)
jest. Nawiasem mówiąc, na tej stronie Wikipedii, w sekcji *Responses* (odpowiedzi czy może reakcje)
znajdziesz (2024-12-08) jako pierwszą sekcję *Oughts and goals*, czyli *powinności / normy i
cele*. Wydaje mi się, że z powodu bliskiego związku między pojęciami *zachowania* i *celu*, to może
być dla nas, psychologów, interesujące. Jeszcze do tego wrócimy.

W każdym razie, jeżeli się w tym nie zgadzamy, to oczywiście możemy o tym porozmawiać, ale wydaje mi
się niemal pewne, że żadne z nas nie będzie w stanie przekonać drugiej strony do własnej postawy za
pomocą racjonalnych argumentów, nawet zakładając całkowitą otwartość na takie argumenty i całkowitą
racjonalność po obydwu stronach, cokolwiek by to miało znaczyć. Wydaje mi się, że to by było trochę
tak, jakby jedna osoba próbowała przekonać drugą, że dynia jest pyszna, kiedy tej drugiej dynia nie
smakuje (ja akurat nie lubię). Fakty zdają się tu nie mieć nic do rzeczy, bo chodzi o jakieś postawy
czy preferencje, które pod względem sztywności przypominają na przykład preferencje
smakowe. Pozostaje więc tylko *perswazja*, czyli taka albo inna forma użycia *siły*.

Muszę więc dokonać wyboru, a ponieważ bardzo cenię sobie wolność - w granicach częściowo
wyznaczonych przez to, jak rozumiem, a właściwie *czuję* normę niekrzywdzenia - w tym również
wolność ekspresji, postanowiłem w tym rozdziale stosować konwencję, która może być irytująca zarówno
dla osób ["nieprzebudzonych"](https://en.wikipedia.org/wiki/Sleeping_Beauty_(1959_film)) jak i
["przebudzonych"](https://pl.wikipedia.org/wiki/Woke). Będę się mianowicie posługiwał formą
"mogłobyś" i innymi podobnymi, bo takie cudownie dla mnie żenujące rozwiązanie dostarcza język
polski, jeśli się go potraktuje trochę przemocowo.

To będzie mój sposób wyrażenia sprzeciwu wobec odczuwanej presji, jeśli już nie *o*presji, a
właściwie przemocy (żartuję), z którą nie mogę zrobić nic innego, jak albo się jej poddać, albo się
jej w jakiś sposób przeciwstawić. Nie mogę pozostać wobec tej presji obojętny, chciaż chciałbym - bo
uważam, że to drobiazg - bo żeby pisać dalej muszę teraz wybrać między mogłabyś, mógłbyś,
mógłbyś/abyś, mogłabyś/mógłbyś, albo czymś innym.

## Fakty empiryczne są trochę jak aksjomaty

No więc może wpadłbym na taką geometryczną interpretację rachunku logicznego. Gdybym ją
zakomunikował Tobie, z Twojej perspektywy byłby to *aksjomat*, ponieważ nie mogłobyś (ach,
wspaniałe!) wtedy zrobić z tym nic innego jak *przyjąć albo nie przyjąć do wiadomości*, że ta
właśnie interpretacja wydaje *mi* się spójna i sensowna. Z *Twojej* perspektywy byłby to zatem
*potencjalny* fakt, którego *nie mogłobyś sprawdzić*. Z powodu odległości fizycznej, odległości w
czasie, albo z powodu subiektywnego charakteru danych, zwykle jest więc tak, że:

*Mój fakt to jakby Twój aksjomat, a Twój fakt to jakby mój aksjomat*.

Gdy na przykład powiesz mi, że nie możesz być na moich zajęciach, bo jesteś choro, to dla mnie to
będzie jak aksjomat, bo przecież nie będę tego tak naprawdę sprawdzał. Czy to nie ciekawe, że z
perspektywy kogoś, kto nie był ich świadkiem ani nie może ich sprawdzić, fakty empiryczne są jak
aksjomaty?

Możesz się zgodzić na dalszą grę komunikacyjną według reguły *taki a taki fakt wystąpił* - bo ja tak
powiedziałem - i to będzie tak zwany kredyt zaufania, albo możesz się nie zgodzić, ale nie ma tu w
zasadzie możliwości *skutecznej intersubiektywnej weryfikacji* tego faktu lub nie-faktu. W
najlepszym razie możesz spędzić trochę czasu na kosztownym, pod wzlględem czasu, wysiłku, a może i
pieniądzy, badaniu świadectw pośrednich, czyli poszlak.

Ja na przykład zachowuję się czasami, jakbym coś tam wiedział o ogólnie rozumianych zyskach i
stratach wynikających z powszechnych szczepień, których zresztą jestem zwolennikiem. Ale prawda jest
taka, że nie mam za bardzo pojęcia o tym obszarze badań i polegam prawie całkowicie na skąpych i
pośrednich informacjach pochodzących od ludzi, którym w takich sprawach ufam. To są więc takie moje
aksjomaty.

Jeśli coś wygląda jak aksjomat, chodzi jak aksjomat i kwacze jak aksjomat, to ponieważ bycie
aksjomatem sprowadza się do pewnej *roli*, to coś *jest* aksjomatem. Dokąd to wszystko zmierza?
Miało być przecież o matematyce. Na typ etapie ja też jeszcze nie wiem! A właściwie wiem, bo już
widzę księżyc, tylko nie mam jeszcze [palca](https://en.wikipedia.org/wiki/Cringe), którym mógłbym
Ci go wskazać.

*No więc[^1]* być może Tobie też ta hipotetyczna interpretacja rachunku logicznego w kategoriach
geometrycznych wydałaby się spójna i sensowna. Wtedy dalszy ciąg komunikacji, nawet jeśli tylko
jednostronnej, byłby w pewnym sensie dla nas obojga zadowalający, w każdym razie przynajmniej pod
tym względem. Gdyby ta interpretacja wydała Ci się jednak naciągana, komunikacja między mną i Tobą
mogłaby się szybko skończyć. Co ja mówię. Albo zaakceptowałobyś tą regułę, albo to, co próbuję tu
powiedzieć, przestałoby do Ciebie docierać. Na wszelki wypadek wyjaśniam: To nie jest z mojej strony
szantaż ani groźba, tylko *obawa*. I to, że wyraziłem właśnie obawę a nie szantaż, bo tak twierdzę,
też jest z Twojej perspektywy aksjomatem i musi nim pozostać.

## Na czym według mnie polega bycie naukowcem

Zauważyłoś już na pewno, że zdarza mi się w tej książce udawać trochę głupszego, niż faktycznie
jestem. Nawet jednak gdy nie udaję głupszego niż jestem, *nie* oczekuję, że będziesz wierzyło w to,
co mówię. Wręcz przeciwnie, byłoby moim zdaniem wspaniale, gdybyś przyjęło wobec *wszystkiego* co
mówię postawę *sceptyczną*. A to dlatego, że *próbuję dobrze odgrywać rolę naukowca* i tego oczekuję
też od *Ciebie*. Jestem głupi, ponieważ jestem człowiekiem, a więc odgrywanie dobrze roli naukowca
to wszystko, na co mnie stać, gdy mam dobry dzień. Właśnie to, między innymi, według mnie oznacza
bycie naukowcem.

Co jeszcze, poza czymś w rodzaju racjonalności, oznacza moim zdaniem bycie naukowcem? Dziękuję, że
pytasz! Między innymi [*wolność*](https://www.youtube.com/watch?v=diYAc7gB-0A). Pod tym względem
(jak i wieloma innymi) zgadzam się (zgadzam się to za mocno powiedziane - raczej mu ufam) z
genialnym [Noamem Chomskim](https://chomsky.info/20110408/), który uważa się za *anarchistę*. Brzmi
może niepokojąco, ale chodzi tak naprawdę o postawę, która w mojej ocenie nie jest wcale
ekscentryczna ani ekstremalna:

> The essence of anarchism [is] the conviction that the burden of proof has to be placed on
> authority and that it should be dismantled if that burden cannot be met. - Noam Chomsky

Otóż to, *burden of proof*. Bardzo odpowiada mi ten rodzaj wolności. Gdy bierzesz udział w moich
zajęciach, jesteś pod presją publicznej instytucji w której pracuję zmuszono tymczasowo traktować
mnie jak autorytet nawet gdybym nie dał Ci powodów, żebyś mnie tak traktowało. A to oznacza pewne
zobowiązania z *obydwu* stron, Twojej i mojej. W szczególności, the burden of proof jest wtedy on
*me*.

Oboje mamy więc pewne zobowiązania, bo jesteśmy częścią wspólnoty, dzięki której możemy między
innymi robić to, co właśnie robimy. Jest to więc pewien rodzaj kosztu tej wolności, o której właśnie
teraz mówię. Ja pracuję na uczelni i co miesiąc dostaję pensję pochodzącą z publicznych pieniądzy, a
Ty studiujesz za pieniądze publiczne i być może też pieniądze Twoich rodziców. Między innymi
dlatego, ale nie tylko dlatego, mamy wobec siebie takie a nie inne oczekiwania.

Matematycy często mówią, że nie da się zrozumieć matematyki, nie spędzając dużej ilości czasu na
wykonywaniu zadań i rozwiązywaniu problemów. Uważam, że trochę z tym przesadzają i mówią tak, bo
często nie chce im się wszystkiego tłumaczyć tak szczegółowo, powoli i jasno, żeby nie trzeba było
wykonywać bardzo wielu zadań, aby to zrozumieć. Dlatego jestem zdania, że spoczywa na mnie jeszcze
inny obowiązek, poza gotowością do uzasadniania tego, o czym mówię, poza w miarę regularnym
uzupełnianiem braków w wiedzy i poza wskazywaniem błędów w tekstach, z których korzystamy na
zajęciach (co akurat bardzo lubię robić). Mam na myśli obowiązek dobrego tłumaczenia. A na Tobie,
ponieważ zajmujesz miejsce, które mógłby zająć przecież ktoś inny, spoczywa obowiązek podejmowania
prób zrozumienia tego, co staram Ci się wytłumaczyć, jak również wskazywania mi, kiedy kiepsko coś
tłumaczę. Chodzi mi tylko o próby, bo na dłuższą metę tylko to się moim zdaniem liczy. I to są bez
wątpienia obowiązki, ale również szansa na coś wspaniałego.

### Przypisy

[^1]: Tą zabawę w zaczynanie zdań od "no więc" traktuję tutaj jako formę ekspresji liberalnego
    podejścia do kwestii obyczajowych. Bo mogę. Z tego samego powodu używam formy na przykład "tą
    książkę", a nie, jak zalecają wydawnictwa normatywne, "tę książkę". Praktycznie *nikt tak nie
    mówi* i, o ile mi wiadomo, nie ma innego *uzasadnienia*, żeby się przy tej formie upierać, niż
    "bo tak się robi". A przecież *tak się robi* to w istocie nie *uzasadnienie*, tylko *luźne
    stwierdzenie na temat relatywnej częstości występowania pewnej postawy* (ach, jak ja lubię
    typować wypowiedzi w języku naturalnym!), czyli właściwie czysta perswazja, o ile wręcz nie
    *groźba* ([linczu](https://en.wikipedia.org/wiki/David_Lynch)).
