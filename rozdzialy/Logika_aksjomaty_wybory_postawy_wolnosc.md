## O czym teraz będzie

Wątki, które poruszam w tym rozdziale, pojawiły się wcześniej w jednej z poprzednich wersji
rozdziału o predykatach i formalizacji dowodu na istnienie Boga Anzelma z Canterbury. Uznałem
jednak, że tego wszystkiego było tam za dużo, a poza tym to nie są tylko jakieś tam luźne dygresje,
ale raczej próba wstępnego przygotowania Cię na to, o czym będę mówił później, gdy już zaczniemy
formalizować artykuły empiryczne i teoretyczne dotyczące zachowania. Napisałem to wszystko zanim
postanowiłem zwracać się do czytelnika w formie żeńskiej (tam wiem), ale nie chcę tego zmieniać, bo
mi żal, a poza tym ten wątek łączy się tutaj z innymi.

<hr>

# Logika, aksjomaty, fakty empiryczne, wybory, postawy i wolność

Zgaduję, że wielu matematyka kojarzy się przede wszystkim z liczbami, a w drugiej kolejności z
geometrią. My zajmowaliśmy się do tej pory głównie logiką, w której nie chodzi ani o liczby ani o
obiekty geometryczne. Można też powiedzieć, że interpretowaliśmy rachunek logiczny w kategoriach
zdań i w pewien sposób rozumianej prawdy, a nie liczb lub figur. Może da się ten rachunek
konsekwentnie interpretować w kategoriach liczbowych lub geometrycznych, a może nie, nie wiemy tego
jeszcze (ale kto wie, może będzie później okazja, żeby powiedzieć coś o
[*toposacha*](https://en.wikipedia.org/wiki/Topos)).

Nie możemy jeszcze odpowiedzieć na pytanie o istnienie tego rodzaju spójnych alternatywnych
interpretacji, bo żeby udzielić takiej odpowiedzi, musielibyśmy najpierw wykonywać szczególnego
rodzaju *eksperymenty na sobie*, które nazywamy *myśleniem*. Na przykład, mógłbym się dłużej
zastanowić i może wpadłbym na pomysł systematycznego sposobu przypisywania zdaniom i spójnikom
logicznym obiektów lub własności geometrycznych. Po serii prób i błędów może wyszło by mi z tego
coś, co wydawało by mi się sensowne. To moje "wydawanie" to byłby wtedy *znany mi fakt empiryczny*
dotyczący *mnie*, ale nie byłby to jeszcze żaden dowód.

Właśnie teraz muszę rozwiązać inny problem. Najpierw chciałem napisać zdanie zawierające słowo
"mógłbyś", a potem się zreflektowałem (*zreflektować się* - podoba mi się ten osobliwy zwrot, chyba
go później do czegoś wykorzystam), że odbiorcą może być kobieta. Napisałem więc mógła/byś, ale to mi
się wydało bardzo nieudane i poczułem irytację, że poświęcam takiemu drobiazgowi tyle uwagi.

Uważam, że kwestia "odpowiedniego" rodzaju gramatycznego słowa, o którym wspomniałem, to drobiazg i
jeżeli się ze mną nie zgadzasz, to jest to fakt, przed którym razem stoimy, ale z którym sądzę, że
praktycznie nic nie mogę zrobić. Jeżeli nasze postawy się różnią, to się różnią i ostateczny powód
tej różnicy to nie jest zwykły fakt, z którego ta różnica wynika logicznie i co do którego
moglibyśmy w jakiś sposób "uzgodnić zeznania" i dojść do wspólnego stanowiska. Jeżeli ta różnica
między nami występuje, to powodem, albo może sednem tej różnicy jest *szczególny* rodzaj faktu -
inaczej coś *oceniamy*.

Żaden znany mi, akceptowalny dla mnie rachunek logiczny nie pozwala, bez jakiś specjalnych
dodatkowych składników, z sądów *nieocennych*, czyli takich zwykłych sądów opisowych, *wywnioskować*
sąd *ocenny*. I nie ma w tym chyba nic dziwnego, skoro *każdy fakt* - rozpatrywany w izolacji -
łącznie z faktami polegającymi na tym, że ktoś w jakiś sposób coś ocenia, *może być oceniany na
każdy możliwy sposób bez popadania w sprzeczność*. Ta inherentna arbitralność wszelkich ocen wynika
po prostu stąd, że ocena jest jak *wybór albo decyzja, która jeszcze nie została zrealizowana*.

Nie jestem autorem obserwacji o niemożliwości wyprowadzenia sądów ocennych z sądów opisowych,
[Hume](https://en.wikipedia.org/wiki/Is%E2%80%93ought_problem) jest. Nawiasem mówiąc, na tej stronie
Wikipedii, w sekcji *Responses* (odpowiedzi czy może reakcje) znajdziesz (2024-12-08) jako pierwszą
sekcję *Oughts and goals*, czyli *powinności/normy i cele*. Wydaje mi się, że z powodu bliskiego
związku między pojęciami *zachowania* i *celu*, to może być dla nas, psychologów,
interesujące. Jeszcze do tego wrócimy.

W każdym razie, jeżeli nie zgadzamy się w tego rodzaju kwestii, to oczywiście możemy o tym
porozmawiać, ale wydaje mi się niemal pewne, że żadne z nas nie będzie w stanie przekonać drugiej
strony do własnej postawy za pomocą racjonalnych argumentów, nawet zakładając całkowitą otwartość na
takie argumenty i całkowitą racjonalność po obydwu stronach, cokolwiek by to miało znaczyć. Wydaje
mi się, że to by było trochę tak, jakby jedna osoba próbowała przekonać drugą, że dynia jest
smaczna, kiedy tej drugiej osobie dynia nie smakuje (ja akurat nie lubię). Fakty zdają się tu nie
mieć nic do rzeczy, bo chodzi o jakieś postawy albo preferencje, które pod względem sztywności
przypominają między innymi preferencje smakowe[^2]. Pozostaje więc tylko *perswazja*, czyli użycie
*siły*.

Dlatego muszę dokonać wyboru, a ponieważ bardzo cenię sobie wolność - w granicach częściowo
wyznaczonych przez to, jak rozumiem, a właściwie *czuję* normę niekrzywdzenia - w tym również
wolność ekspresji, postanowiłem w tym rozdziale stosować konwencję, która może być irytująca zarówno
dla osób ["nieprzebudzonych"](https://en.wikipedia.org/wiki/Sleeping_Beauty_(1959_film)) jak i
["przebudzonych"](https://pl.wikipedia.org/wiki/Woke). Będę się mianowicie posługiwał formą
"mogłobyś" i innymi podobnymi, bo takie cudownie dla mnie żenujące rozwiązanie dostarcza język
polski, jeśli się go potraktuje przemocowo.

To będzie mój sposób wyrażenia sprzeciwu wobec odczuwanej presji, jeśli już nie *o*presji, a
właściwie przemocy (żartuję), z którą nie mogę zrobić nic innego, jak albo się jej poddać, albo się
jej w jakiś sposób przeciwstawić. Nie mogę pozostać wobec tej presji obojętny, chciaż chciałbym - bo
uważam, że to drobiazg - bo żeby pisać dalej muszę teraz wybrać między mogłabyś, mógłbyś,
mógłbyś/abyś, mogłabyś/mógłbyś, albo czymś jeszcze innym.

## Fakty empiryczne są trochę jak aksjomaty

No więc może wpadłbym na taką geometryczną interpretację rachunku logicznego. Gdybym ją
zakomunikował Tobie, z Twojej perspektywy byłby to *aksjomat*, ponieważ nie mogłobyś (ach,
wspaniałe!) wtedy zrobić z tym nic innego jak *przyjąć albo nie przyjąć do wiadomości*, że ta
właśnie interpretacja wydaje *mi* się spójna i sensowna. Z *Twojej* perspektywy byłby to tylko
*potencjalny* fakt, którego *nie mogłobyś sprawdzić*. Z powodu odległości fizycznej, odległości w
czasie, albo z powodu subiektywnego charakteru danych, zwykle jest więc tak, że:

*Mój fakt to jakby Twój aksjomat, a Twój fakt to jakby mój aksjomat*.

Gdy na przykład powiesz mi, że nie możesz być na moich zajęciach, bo jesteś choro, to dla mnie to
będzie praktycznie aksjomat, bo przecież nie będę tego tak naprawdę sprawdzał. Czy to nie ciekawe,
że z perspektywy kogoś, kto nie był ich świadkiem ani nie może ich sprawdzić, fakty empiryczne, o
których ktoś inny twierdzi, że są faktami, są jak aksjomaty?

Możesz się wtedy zgodzić na dalszą *grę komunikacyjną* ze mną według reguły *taki a taki fakt
wystąpił* - bo ja tak powiedziałem - i to będzie tak zwany kredyt zaufania, albo możesz się nie
zgodzić, ale nie ma tu w zasadzie możliwości *skutecznej intersubiektywnej weryfikacji* tego faktu
lub nie-faktu. W najlepszym razie możesz spędzić trochę czasu na kosztownym i zawodnym badaniu
świadectw *pośrednich*, czyli poszlak. Biorąc pod uwagę ile tego typu reguł musimy na codzień
akceptować, żeby dogadywać się nawet w najprostszych sprawach, w praktyce nikt nie może sobie na
takie badania pozwolić.

Ja na przykład zachowuję się czasami, jakbym coś tam wiedział o ogólnie rozumianych zyskach i
stratach wynikających z powszechnych szczepień, których zresztą jestem zwolennikiem. Ale prawda jest
taka, że nie mam prawie w ogóle pojęcia o tym obszarze badań i polegam prawie całkowicie na skąpych
i bardzo pośrednich informacjach pochodzących od osób i instytucji, którym w takich sprawach ufam. A
więc to są również takie moje aksjomaty.

Jeśli coś wygląda jak aksjomat, chodzi jak aksjomat i kwacze jak aksjomat, to ponieważ bycie
aksjomatem sprowadza się do pewnej *roli*, to coś *jest* aksjomatem. Dokąd to wszystko zmierza?
Miało być przecież o matematyce. Na typ etapie ja też jeszcze nie wiem! A właściwie wiem, bo już
widzę księżyc, tylko nie mam jeszcze [palca](https://en.wikipedia.org/wiki/Cringe), którym mógłbym
Ci go wskazać.

*No więc[^1]* być może Tobie też ta hipotetyczna interpretacja rachunku logicznego w kategoriach
geometrycznych wydałaby się spójna i sensowna. Wtedy dalszy ciąg komunikacji, nawet jeśli tylko
jednostronnej, byłby w pewnym sensie dla nas obojga zadowalający, w każdym razie przynajmniej pod
tym względem. Gdyby ta interpretacja wydała Ci się jednak naciągana, komunikacja między mną i Tobą
mogłaby się szybko skończyć. Co ja mówię. Albo zaakceptowałobyś tą regułę, albo to, co próbuję tu
powiedzieć, przestałoby do Ciebie docierać. Na wszelki wypadek wyjaśniam: To nie jest z mojej strony
szantaż ani groźba, tylko *obawa*. I to, że wyraziłem właśnie obawę a nie szantaż, bo tak twierdzę,
też jest z Twojej perspektywy aksjomatem i musi nim pozostać.

## Na czym według mnie polega bycie naukowcem

Zauważyłoś już na pewno, że zdarza mi się w tej książce udawać trochę głupszego, niż faktycznie
jestem. Nawet jednak gdy nie udaję głupszego niż jestem, *nie* oczekuję, że będziesz wierzyło w to,
co mówię. Wręcz przeciwnie, byłoby moim zdaniem wspaniale, gdybyś przyjęło wobec *wszystkiego* co
mówię postawę *sceptyczną*. A to dlatego, że *próbuję dobrze odgrywać rolę naukowca* i tego oczekuję
też od *Ciebie*. Jestem głupi, ponieważ jestem człowiekiem, a więc odgrywanie dobrze roli naukowca
to wszystko, na co mnie stać, gdy mam dobry dzień. Właśnie to, między innymi, według mnie oznacza
bycie naukowcem.

Co jeszcze, poza czymś w rodzaju racjonalności, oznacza moim zdaniem bycie naukowcem? Dziękuję, że
pytasz! Między innymi [*wolność*](https://www.youtube.com/watch?v=diYAc7gB-0A). Pod tym względem
(jak i wieloma innymi) zgadzam się (zgadzam się to za mocno powiedziane - raczej mu ufam) z
genialnym [Noamem Chomskim](https://chomsky.info/20110408/), który uważa się za *anarchistę*. Brzmi
może niepokojąco, ale chodzi tak naprawdę o postawę, która nie jest wcale ani ekscentryczna ani
ekstremalna:

> The essence of anarchism [is] the conviction that the burden of proof has to be placed on
> authority and that it should be dismantled if that burden cannot be met. - Noam Chomsky

Otóż to, *burden of proof*. Bardzo odpowiada mi ten rodzaj wolności. Gdy bierzesz udział w moich
zajęciach, jesteś pod presją publicznej instytucji, w której pracuję, zmuszono tymczasowo traktować
mnie jak autorytet, nawet gdybym nie dał Ci powodów, żebyś mnie tak traktowało. A to oznacza pewne
zobowiązania z *obydwu* stron, mojej i Twojej. W szczególności, the burden of proof jest wtedy on
*me*.

Oboje mamy więc pewne zobowiązania, bo jesteśmy częścią wspólnoty, dzięki której możemy między
innymi robić to, co właśnie robimy. Jest to więc pewien rodzaj kosztu tej wolności, o której właśnie
teraz mówię. Ja pracuję na uczelni i co miesiąc dostaję pensję pochodzącą z publicznych pieniądzy, a
Ty studiujesz za pieniądze publiczne i być może też pieniądze Twoich rodziców. Między innymi
dlatego, ale nie tylko dlatego, mamy wobec siebie takie a nie inne oczekiwania.

Matematycy często mówią, że nie da się zrozumieć matematyki, nie spędzając dużej ilości czasu na
wykonywaniu zadań i rozwiązywaniu problemów. Uważam, że trochę z tym przesadzają i mówią tak, bo
często nie chce im się wszystkiego tłumaczyć tak szczegółowo, powoli i jasno, żeby nie trzeba było
wykonywać bardzo wielu zadań. Dlatego jestem zdania, że spoczywa na mnie jeszcze inny obowiązek,
poza gotowością do uzasadniania tego, o czym mówię, poza w miarę regularnym uzupełnianiem braków w
wiedzy i poza wskazywaniem błędów w tekstach, z których korzystamy na zajęciach (co akurat lubię
robić). Mam na myśli obowiązek dobrego tłumaczenia. A na Tobie, ponieważ zajmujesz miejsce, które
mógłby zająć przecież ktoś inny, spoczywa obowiązek podejmowania prób zrozumienia tego, co staram Ci
się wytłumaczyć, jak również wskazywania mi, kiedy kiepsko coś tłumaczę. Chodzi mi tylko o próby, bo
na dłuższą metę tylko to się moim zdaniem liczy. I to są bez wątpienia obowiązki, ale również szansa
na coś wspaniałego.

Korzystając z okazji, chcę Ci powiedzieć coś jeszcze na temat wolności. Gdy byłem nastolatkiem, było
mi trudno przełamać się, żeby na imprezach, na których tańczyli moi znajomi, również wejść na
parkiet i tańczyć razem z nimi. Wydaje mi się, że Ci, którzy mają z tym problem i patrzą na
tańczących z boku, są często przekonani, że wyglądają wtedy *poważnie*. Jednocześnie z zewnątrz to
jednak chyba niekoniecznie tak wygląda. Można powiedzieć, że za wyjątkiem takich sytuacji jak
pogrzeg kogoś bliskiego, powaga jest często jakby rewersem albo drugą stroną *wstydu*, a wstyd jest
często niepotrzebną nikomu przeszkodą, która utrudnia między innymi robienie rzeczy nieszkodzliwych
i - przynajmniej potencjalnie - wartościowych. W ten sposób wstyd przeszkadza więc między innymi w
*tworzeniu* czegoś *nowego*.

Zdarza mi się obserwować podobną powagę u innych, gdy uczestniczę w mniej lub bardziej oficjalnych
zebraniach, ale widzę ją często również i u siebie, kiedu na przykład prowadzę zajęcia albo pełnię
inne oficjalne role. Ta powaga przejawia się między innymi w ten sposób, że ludzie, którzy znają się
od dawna i od dawna są na Ty, w niektórych sytuacjach zaczynają nagle zwracać się do siebie per Pan
lub per Pani, albo posługują się jakimiś tytułami, i wtedy ktoś, kto zawsze był i zawsze będzie po
prostu Kamilem, zmienia się nagle w Kamila - Pana Profesora. 

Myślę sobie, że chociaż istnieją co prawda różne dobre *powody*, żeby zachować tego rodzaju powagę,
to jednak faktyczna *przyczyna*, dla której tak czasem robimy, może wcale nie być dobra. Bo tą
przyczyną może być i chyba często jest po prostu wstyd, czy może raczej lęk przed potencjalnym
wstydem. A taki lęk utrudnia, o ile wręcz nie uniemożliwia, między innymi swobodną wymianę poglądów
i racjonalną, krytyczną dyskusję, a tym samym utrudnia również autentyczną pracę naukową, ponieważ
każda tego rodzaju dyskusja jest z konieczności procesem twórczym.

### Przypisy

[^1]: Tą zabawę w zaczynanie zdań od "no więc" traktuję tutaj jako formę ekspresji liberalnego
    podejścia do kwestii obyczajowych. Bo mogę. Z tego samego powodu używam formy na przykład "tą
    książkę", a nie, jak zalecają wydawnictwa normatywne, "tę książkę". Praktycznie *nikt tak nie
    mówi* i, o ile mi wiadomo, nie ma innego *uzasadnienia*, żeby się przy tej formie upierać, niż
    "bo tak się robi". A przecież *tak się robi* to w istocie nie *uzasadnienie*, tylko *luźne
    stwierdzenie na temat relatywnej częstości występowania pewnej postawy* (niech żyje typowanie
    wypowiedzi w języku naturalnym!), czyli właściwie czysta perswazja, o ile wręcz nie *groźba*
    ([linczu](https://en.wikipedia.org/wiki/David_Lynch)).

[^2]: Tą analogię ukradłem albo [Haidtowi](https://en.wikipedia.org/wiki/The_Righteous_Mind), albo
    [Wegnerowi i Greyowi](https://www.goodreads.com/book/show/25784102-the-mind-club), nie pamiętam
    w tej chwili. W obydwu tych książkach można znaleźć moim zdaniem o wiele za daleko idące
    interpretacje wyników badań, no ale to jest przecież psychologia. Poza tym fajnie się je czyta i
    pamiętam, że były dla mnie bardzo inspirujące.
