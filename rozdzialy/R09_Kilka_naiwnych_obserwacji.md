## Kilka naiwnych obserwacji na temat języków formalnych

Pozwolę sobie teraz na dłuższą dygresję, która może moim zdaniem pomóc. 

Niektórzy mówią, że język matematyki jest *precyzyjny*, jednak w matematyce mówimy czasami również
*celowo nieprecyzyjnie*, tyle, że ta nieprecyzyjność jest wtedy *pod kontrolą*. Na przykład, możemy
wyrazić wprost w matematyce zdanie, że jakaś wielkość znajduje się w jakimś szerokim interwale, albo
że jest bardziej lub mniej prawdopodobna, albo że coś ma jakąś własność w pewnym stopniu, a nawet w
bliżej nieokreślonym stopniu.

W matematyce mówimy też czasem *celowo wieloznacznie*. My na przykład od dłuższego już czasu celowo
zacieramy różnice między funkcjami i implikacjami, a ogólnie między programowaniem i
matematyką. Wreszcie, dla wygody własnej i czytelnika stosujemy w matematyce również często tą samą
notację na oznaczenie różnych rzeczy, co też jest pewnego rodzaju wieloznacznością.

Co zatem wyróżnia język matematyki, poza *relatywną sztucznością*, która nie wydaje się taka
istotna? Sam do końca nie wiem, ale gdybym miał zgadywać, powiedziałbym, że jest to przede wszystkim
*jednoznaczność i sztywność reguł użycia*, ale tylko *formalnego*, czyli takiego mechanicznego albo
nawet "bezmyślnego". Możemy swobodnie tworzyć nowe formalne języki, wyrażając w ten sposób za pomocą
symboli to, co wcześniej było niejasne lub mętne, a raz ustanowionych reguł możemy używać do czego
tylko chcemy, wiedząc, że o ile będziemy to robić konsekwentnie i spójnie, prędzej czy później
zaczniemy odkrywać nowe prawdy (zakładając, że zbiór reguł jest niesprzeczny). I jeszcze to, że
chociaż pojęcia matematyczne często powstają jako wyspecjalizowane wersje pojęć używanych w języku
naturalnym, to zwykle stanowią ich wersję uproszczoną albo zredukowaną do kilku dobrze określonych
właściwości. Te są wyrażane czasem jako *aksjomaty*, czyli podawane bez uzasadnienia formalnego, a
więc *bez dowodu* (za to zwykle z uzasadnieniem w języku naturalnym) *konwencje określające
dopuszczalne sposoby używania pewnych symboli lub wyrażeń*.

W ten sposób, odzierając całkowicie wybrane pojęcia, na przykład pojęcia zdania, prawdy, fałszu,
prawdopodobieństwa, czy wpływu, ze zbędnej dla dobrze określonych celów elastyczności użycia (w
przypadku pojęć zdania, prawdy i fałszu - na potrzeby analizy w dobrze określony sposób rozumianej
poprawności rozumowań), uzyskujemy pewien rodzaju niezawodności i możemy się szybko wznosić na
dowolnie wysokie poziomy abstrakcji mając przy tym pewność, że zawsze możemy sprawdzić, czy nasze
rozumowanie jest bezbłędne. Sztywność i jednoznaczność reguł pozwala na mechaniczną weryfikację
poprawności wyrażeń, w tym poprawności dowodów, a poziom abstrakcyjności, który możemy wybierać
dowolnie, decyduje o ogólności zastosowań.

Można powiedzieć, że to wszystko właściwie banały, ale moim zdaniem warto się nad tymi sprawami od
czasu do czasu zastanowić.
