# O terapii

Muszę jednak zaznaczyć, że to będą całkiem amatorskie uwagi, ponieważ tak jak o metodologii badań i
psychologii poznawczej coś tam wiem, tak *o psychologii klinicznej i psychoterapii wiem bardzo
niewiele*. Dlatego zacznę od metodologii badań i psychologii poznawczej.

Badanie skutków *określonych metod* terapii jest jak wiadomo niemal niemożliwe. Tak zwanym
"złotym standardem" w badaniach dotyczących skuteczności arbitralnych interwencji terapeutycznych
jest badanie randomizowane z [podwójnym
zaślepieniem]([zaślepienia](https://en.wikipedia.org/wiki/Blinded_experiment)). Podajemy na przykład
albo określoną dawkę leku przeciwbólowego, albo jakąś substancję obojętną, losowo, różnym osobom
badanym i po jakimś czasie pytamy, jak bardzo coś te osoby boli. Podwójne zaślepienie polega wtedy
na tym, że ani osoba podająca lek lub substancję obojętną nie wie, co podała, ani osoba badana nie
wie, co dostała, bo wszystkie tabletki wyglądają i smakują tak samo i są zakodowane tak, żeby osoba
podająca tabletki nie mogła odgadnąć, co podaje.

Chociaż w badaniach dotyczących skuteczności psychoterapii to i owo można randomizować, to z
oczywistych względów *nie da się* zastosować ani pojedynczego, ani tym bardziej podwójnego
zaślepienia. A to oznacza, że *nie da się* oddzielić wpływu *samej metody* od wpływu wielu innych,
*tylko częściowo identyfikowalnych*[^3], a poza tym bliżej nieokreślonych czynników, takich jak na
przykład cechy osób, które decydują się uczyć danej metody. W końcu to, jakie podejście, szkołę lub
techniki stosuje terapeuta albo terapeutka wynika w bliżej nieokreślony sposób z cech osobowych i
doświadczeń. A to przecież tylko jeden prosty przykład problemów interpretacyjnych, które w takich
badaniach zawsze powstają.

Poza tym nakłanianie terapeutów biorących udział w tego rodzaju badaniach, żeby stosowali podejście
lub metodę, którą badacz mógłby przydzielać losowo, będzie miało zawsze z konieczności rozmaite
poważne ograniczenia. W tak przeprowadzonym badaniu interwencja i tak nie będzie mogła działać
*selektywnie*, ponieważ skutek zastosowania określonej metody będzie wynikał w bliżej nieokreślony
sposób między innymi z tego, jaki stosunek do tej metody ma dany terapeuta albo terapeutka, a osoby,
które zostaną przydzielone do warunków, w których ta metoda nie będzie stosowana, a które normalnie
by ją zastosowały, będą mogły z tego powodu w bliżej nieokreślony sposób zmienić to, jak prowadzą
terapię.

Wreszcie przebieg terapii będącej interwencją eksperymentalną to generalnie zdecydowanie nie to
samo, co przebieg terapii w warunkach naturalnych, a przecież o to drugie chodzi w badaniach samej
skuteczności. Można więc od biedy powiedzieć co najwyżej, że w przypadku niektórych metod terapii
zebrane do tej pory świadectwa empiryczne *zdają się sugerować*, że *w pewnych sytuacjach* te metody
*mogą działać pod pewnymi, stosunkowo wąsko określonymi względami lepiej niż inne*.

To oczywiście *nie* znaczy, że terapia nie działa, albo, że działa niezbyt skutecznie; to znaczy
*tylko* tyle, że *trudno stwierdzić*, a właściwie *nie sposób stwierdzić*, jakie dokładnie są lub
mogą być *skutki samych metod terapeutycznych*. Mi się na przykład *wydaje*, że terapia działa
często całkiem nieźle, ale (na szczęście) nikt nie jest zmuszony słuchać moich nie popartych niczym
innym niż pewnymi wrażeniami opinii. Pomijając już to, jaki bałagan panuje od niepamiętnych czasów w
diagnozie zaburzeń, wiedza na temat *mechanizmów działania* terapii jest tak skromna, że praktycznie
nikt się nie dziwi na przykład "poznawczym podstawom", określanej często jako ["oparta na
dowodach"](https://www.apa.org/practice/resources/evidence), [terapii
poznawczo-behawioralnej](https://pl.wikipedia.org/wiki/Psychoterapia_poznawczo-behawioralna). A te
[nie przypominają za
bardzo](https://www.annualreviews.org/content/journals/10.1146/annurev-clinpsy-032813-153734)
czegokolwiek, co można by nazwać aktualnym stanem wiedzy w psychologii poznawczej[^2]. Można by co
najwyżej stwierdzić, że chociaż język teorii CBT wygląda na pierwszy rzut oka na względnie
techniczny, to jej podstawy są w istocie luźno inspirowane aparatem pojęciowym współczesnej
psychologii poznawczej.

W dodatku praktycy przekonują się na ogół szybko, że w zderzeniu z realnością kontaktu z pacjentem,
te bardziej dookreślone schematy postępowania, o których uczyli się w trakcie szkoleń, dostarczają
co prawda pewnych ram ułatwiających poszukiwanie odpowiedzi na pytanie *co dalej* i dzięki temu
znacząco redukują poczucie niepewności terapeuty albo terapeutki, ale okazują się też często
zdecydowanie zbyt restrykcyjne i naiwne. Gdy potem taki na przykład typowy współczesny psycholog
poznawczy albo metodolog słyszy albo czyta to, co praktycy mówią o przebiegu i znaczeniu procesu
terapii, nie jest się w stanie dopatrzeć niemal niczego, co przypominałoby wnioskowanie oparte na
względnie dobrze empirycznie uzasadnionych hipotezach na temat *przyczynowego mechanizmu procesu
terapeutycznego* i zamiast tego odkrywa garść pozornie luźnych metafor. Nie ma w tym nic dziwnego,
bo też praktyka psychoterapii jest tak daleko od badań podstawowych i w ogóle psychologii
akademickiej, że spieranie się o to, która metoda jest bardziej naukowa *w znaczeniu oparta na
naukowych wyjaśnieniach*, a *nie* w znaczeniu jakoś tam "udowodnionej" *skuteczności*, przypomina
dyskusje o tym, która drabina pozwala się szybciej wdrapać na Księżyc.

Z perspektywy, która nam się tutaj stopniowo zarysuje, tak właśnie *musi być* i tak *powinno* być,
bo terapia *nie może* polegać na celowej interwencji na poziomie *nieobserwowalnych przyczyn
zachowania*, skoro te są nie tylko słabo poznane, ale przede wszystkim *z definicji
niedostępne*. Polega za to głównie, bo musi, bo jest *dialogiem co najmniej dwóch osób*, na próbach
ułatwienia pacjentce albo pacjentowi opanowania dzięki regularnym rozmowom nowych, potencjalnie
adaptacyjnych i moralnie akceptowalnych, spójnych z własnymi predyspozycjami, możliwościami i
sytuacją *ról społecznych*, a dzięki temu być może na wykształceniu bardziej korzystnych sposobów
reagowania. Podstawowe znaczenie w tym procesie ma *interpretowanie* zachowań i wypowiedzi pacjenta
lub pacjentki za pomocą rozmaitych, najczęściej stosunkowo wieloznacznych i nieostrych pojęć, które
*muszą* i *powinny* prowadzić do radykalnych uproszczeń, a *nie* rzeczywiste *wyjaśnianie* tych
zachowań i wypowiedzi.

Z tej perspektywy terapia jest więc próbą pomocy pacjentce lub pacjentowi w dokonaniu akceptowalnej
i korzystnej *zmiany tego, kim jest*, a właściwie raczej *kim bywa*[^1]. Taka zmiana jest zawsze
wielowymiarowa i wieloznaczna i jej *konkretnego* charakteru *nie da się* ani względnie wyczerpująco
ani precyzyjnie opisać żadnym dostępnym aparatem pojęciowym. Trudno też zagwarantować, żeby taka
zmiana była *trwała*, bo przypomina trochę zawracanie kijem Wisły, polega bowiem na próbach
przekierowania stałego, rwącego nurtu bliżej nieokreślonego wpływu nieznanych terapeucie albo
terapeutce genów, płynącego twardym, wyraźnie zarysowanym korytem selektywnie i niekoniecznie
wiernie opisywanych przez pacjentkę lub pacjenta życiowych okoliczności.

Dlatego terapeutyczny dialog może być do pewnego stopnia rzemiosłem, ale zawsze był, jest i zawsze
będzie przede wszystkim *sztuką* i skuteczność tego rodzaju procesu będzie zawsze zależała przede
wszystkim od osobowości i doświadczeń osobistych terapeutki albo terapeuty, ponieważ od tego między
innymi zależy w niebagatelnym stopniu to, w jaki sposób i z kim terapeutka lub terapeuta jest w
stanie rozmawiać na trudne i osobiste tematy.

Podkreślam, że wszystkie te wnioski wynikają naturalnie z formalnej teorii przyczynowości i
formalnej definicji zadania (i związanego ze szczególnym charakterem tej definicji sposobu myślenia
o podmiotowości \{i odrobiny wiedzy zastanej, na przykład dotyczącej wpływu genów na zachowanie\}),
których jeszcze nie wprowadziłem. Możemy już
[wrócić](https://github.com/boryspaulewicz/matematyka_dla_psychologow/blob/main/rozdzialy/02_Cel.md#albo-tak)
do głównego wątku.

## Przypisy

[^1]: Jak to doskonale ujęła Maja Strypling, to jest zwykle takie *szycie czym tylko się da*.

[^2]: Such as it is.

[^3]: Należy w tym kontekście pamiętać, że *wynik pomiaru* to zdecydowanie nie to samo, co zmienna,
    którą dana metoda pomiaru *ma* (w psychologii zwykle *rzekomo*) mierzyć.
