<!-- -*- coding: utf-8 -*- -->
## O czym teraz będzie

# Ἰχώρ

*The most remarkable thing about plants is that they are green.*

(Science and the Garden: The Scientific Basis of Horticultural Practice, s. 1)

## Gdyby to dać tu i wtedy zrobić tak

Wyobraź sobie proszę, że pewien turysta, któremu wyładowała się komórka, zapytał Cię o drogę na
[Wawel](https://pl.wikipedia.org/wiki/Wafel). Tak się składa, że zdarzenie miało (jako swoją
własność, a więc pewną funkcję) miejsce na [Skwerze Praw
Kobiet](https://maps.app.goo.gl/Dxs9PjZbSY1NboN7A), przy ulicy Retoryka (bo to jest przykład
retoryczny), mniej więcej w połowie drogi między skrzyżowaniami z ulicami Piłsudskiego i Smoleńsk.

Powiało tu troszeczkę [nieznośnym smrodem
polityki](https://ejournals.eu/pliki_artykulu_czasopisma/pelny_tekst/b6631904-9718-4677-a4d5-952c9c56df14/pobierz),
u Ciebie też?

Załóżmy dalej, że zaczęłaś najpierw opisywać drogę na Wawel wiodącą przez Piłsudskiego, bo tak jest
bliżej, ale potem pomyślałaś, że to przecież turysta, a ulica Smoleńsk jest chyba ładniejsza i ta
urocza piekarnio-kawiarnia [Massolit](https://www.instagram.com/massolitbakery/) też tam, między
[innymi](https://www.whitemad.pl/dom-egipski-w-krakowie-oryginalny-budynek-ktory-nie-przetrwal-proby-czasu/),
(może jeszcze, gdy to czytasz) jest, więc *wyszło* Ci tak:

*Niech Pan skręci tutaj, pierwszą w prawo* (czyli w Piłsudskiego)*, potem do końca, aż Pan dojdzie
na Planty, to już będzie blisko Rynku Głównego, wtedy może Pan iść ... Albo nie, może lepiej tędy,
pierwszą w lewo tutaj* (czyli jednak w Smoleńsk)*, potem Pan dojdzie do Plant. Wtedy trzeba się
kierować w lewo idąc albo dalej kawałek Plantami, albo od razu na Rynek, tak jakby w lewo i dalej
naprzód, pod kątem czterdziestu pięciu* (45, jeśli umiesz tak mówić) *stopni względem ulicy
Smoleńsk, z której Pan wyjdzie. Wie Pan, o co mi chodzi? Tak na skos.*

(pokazujemy ręką, o co nam chodzi, gdy nagle turysta okazuje się być złodziejem, bo kiedy tłumaczymy
ten nasz skos, wyrywa nam z czterech rąk reklamówkę, w której na szczęście była tylko jakaś
zawartość, po czym ucieka

\{a szpaki, jak to mają w zwyczaju o tej porze roku, plują pestkami na Plantach\})

Co tu właściwie *zaszło*?

Albo wyobraź sobie, że grasz w grę, w której poruszasz się wężem Uroborem żywiącym się
rododendronami. Nie da się w tą grę przegrać, bo kiedy zbyt długo brakuje zwykłego pokarmu, Urobor
może podgryzać własny ogon i jakoś daje radę. Możesz iść w prawo, w lewo, w górę i w dół, plansza
jest nieskończona, a rododendrony rosną gdzie chcą.

Widzisz podobieństwo? Nie miałaś co prawda tak daleko idącej kontroli nad trasą, którą faktycznie
wybierze turysta, ale *myślałaś* o jego przyszłym zachowaniu *jakbyś* miała. Bo tym dokładnie *jest*
wskazywanie komuś drogi (jako zachowanie).

Albo wyobraź sobie, że jesteś Pewną Szefową i musisz ulokować należących do różnych wydziałów
pracowników różnych szczebli w kilku wielopiętrowych budynkach całkiem nowej filii, która właśnie
powstaje w
[Radomiu](https://sites.stat.columbia.edu/gelman/stuff_for_blog/spelling.pdf)[^1]. Wypadałoby pewnie
przypisać (własność) wydziały do budynków, albo odwrotnie, co na jedno wychodzi, jeśli budynków jest
tyle, ile jest wydziałów (izomorfizm). I może pracownicy wyższych szczebli, którzy mają przecież
jakiś rodzaj władzy nad pracownikami niższych szczebli, powinni pracować na wyższych piętrach.

Formalna struktura tego ostatniego przykładu rysuje się niemal sama, prawda? Ale poprzednie są
znacznie mniej oczywiste. Będziemy te struktury roz-poznawać w [pluralis
maiestatis](https://pl.wikipedia.org/wiki/Pluralis_maiestatis), bo z wysoka i (mam nadzieję) razem.

Zaczniemy od przykładu pierwszego, mapując w ten sposób porządek następowania po sobie fragmentów
tego rozdziału na porządek następujących odtąd działań. Może najpierw spróbujmy
[wygrzebać](https://literatura.wywrota.pl/wiersz-klasyka/24806-staff-leopold-rzesa.html) z bajora
tej mętnej parapoetyckiej prozy jakieś pożywne glony, oddzielając, jako chwilowo nieinteresujący,
język zwrotów grzecznościowych (*niech Pan*), zamieniając nazwy własne na abstrakcyjne *oznaczenia*,
takie jak `m` (jak *m*iejsce na *m*apie), korzystając z faktu, że w takich sytuacjach zwykle
najważniejsze są *punkty skrzyżowań*, upraszczając - na tym etapie co najwyżej domniemane -
redundancje (*w lewo* zamiast *niech Pan skręci w lewo*) i w ogóle ignorując różne subtelności
dotyczące między innymi pragmatyki komunikacji, aby skupić się na ...

1. ... tym co dla nas w tym momencie najważniejsze, to jest na *skutecznym przekazywaniu instrukcji
   jak gdzieś dojść* ...

2. ... i na jakiejkolwiek *uproszczonej* i wydającej się być *reprezentatywną* wersji tej sytuacji
   czy tego procesu.

Jest oczywiste, że w takich sytuacjach na ogół pomijamy szczegóły dotyczące tego, na ile różnych
sposobów można przejść na przykład konkretną ulicą z jednego konkretnego punktu orientacyjnego do
drugiego. Pomijamy też szczegóły dotyczące tego, jakie (na przykład, teoretycznie możliwe czołganie
się albo kicanie) to mogą być sposoby. Zamiast tego, o ile chodzi na przykład o jakieś miasto,
korzystamy przede wszystkim, na ile jesteśmy w stanie, z *abstrakcyjnej siatki* ulic. Tą potrafimy
*stabilnie nanosić* na rzeczywistą powierzchnię miasta i potrafimy nią *operować* - na piśmie, w
mowie i w głowie - *zachowując* ten *systematyczny związek*.

Nasz powszedni, nadający sens każdemu aktowi myślenia, organiczny uogólniony homomorfizm.

I nie chodzi tu o reprezentatywność w znaczeniu
[statystycznym](https://statmodeling.stat.columbia.edu/2023/05/22/what-exactly-is-a-representative-sample/#comment-2217140). Warto
może już na tym etapie zwrócić uwagę, że nie ma czegoś takiego, jak *reprezentacja, która niczego
nie reprezentuje* choćby *potencjalnie*. Dla wszelkiego rodzaju bycia reprezentacją czy
reprezentowania *jako takego* (a nie na przykład rozpartywanego ze względu na jakiś rodzaj
skuteczności reprezentowania, taki jak dajmy na to koszty metaboliczne, gdy to jest reprezentowanie
zrealizowane biologicznie), nie ma znaczenia, jak *zaimplementowane* albo *zrealizowane fizycznie*
jest to reprezentowanie, dopóki w pewien sposób *działa*. To jest dopóki *my używamy*, albo *jakiś
Ktoś* używa czegoś, dosłownie czegokolwiek, *do reprezentowania* czegoś w pewien sposób. Ze względu
na *pewnego rodzaju pytania*, implementacja nie ma tu znaczenia, ponieważ pojęcia reprezentacji i
reprezentowania są pojęciami *funkcjonalnymi*.

Wyczyszczone w ten sposób z błota nieunikalnej celowości glony opisu przejścia z jednego punktu do
drugiego są reprezentacją pewnego rodzaju *czynności*, a dokładniej *sekwencji przejść* między
traktowanymi jako *punkty* w pewnej *abstrakcyjnej strukturze*, wystarczająco dobrze jak na nasze
codzienne potrzeby praktyczne określonymi lokalizacjami w przestrzeni fizycznej.

Robimy coś takiego nieustannie myśląc o czymkolwiek, a mimo to całe pokolenia próbujących zrozumieć
na czym to polega, skądinąd relatywnie inteligentnych ludzi, mogą się konsekwentnie gubić próbując
znaleźć odpowiedź na pytanie, co tutaj jest czego czym i jak to wszystko razem działa.

## Nie jest dobrze trailer

Mam na półce wydaną w roku 69 "Strukturę i kierunek myślenia" Berlyne'a i gdy czasem na tą książkę
patrzę, to myślę sobie, że to niezły przykład. Z opisu n obwolucie dowiadujemy się, że:

> D. E. Berlyne, profesor psychologii na uniwersytecie w Toronto, autor wielu prac z zakresu
> zachowania poznawczego i jego motywów, w niniejszej książce zajmuje się myśleniem ukierunkowanym -
> najwyższą formą zachowania poznawczego.

I dalej to idzie między innymi tak:

> Proces myślenia ukierunkowanego autor przedstawia w postaci łańcuchów wewnętrznych reakcji
> symbolicznych, zorganizowanych w złożone hierarchie. Przy opisie struktury tych hierarchii
> posługuje się językiem teorii grafów i algebry transformacji; czyni to jednak w sposób przystępny,
> nie wymagający od czytelnika specjalnego przygotowania matematycznego.

Wolałbym może "językiem grafów", ale sam stosuję obie konwencje, no i tam chodzi o algebrę
abstrakcyjną, ale to drobiazg, zresztą może wtedy ten sposób mówienia był powszechny. Wszystko to
powinno już brzmieć dla Ciebie znajomo.

Książka ma 459 stron, licząc ze skorowidzem, i już po strukturze rozdziałów widać, że to nie są
żarty. Pojawiają się tam takie słowa jak "neoasocjacjonistyczny", "integracyjny", "równoważność",
"klasa", "relacja", "system", "hierarchia", "konceptualizacja", "transformacyjne", i tak dalej.

Zanim zaczniemy czytać "Z przedmowy", widzimy kilka cytatów, które bardzo lubię, ale to sobie kiedyś
może sama znajdziesz, jak będziesz miała czas i ochotę. W przedmowie Berlyne pisze, że celem tej
książki jest ...

> ... wprowadzenie języka teoretycznego - tj. systemu pojęć - który może ułatwić ujawnienie
> podobieństw i różnic między procesami myślowymi a innymi formami zachowania.

Zgaduję, że jest dla Ciebie w tym momencie całkiem jasne, jak bardzo ten cel jest mi bliski. W
dodatku nieco dalej to idzie tak:

> Historia nauki sugeruje, że - po pierwsze - tym, co najskuteczniej przyczynia się do postępu
> wiedzy, nie jest w rzeczywistości odkrycie właściwych odpowiedzi, lecz znalezienie właściwych
> pytań. Gdy zostaną postawione właściwe pytania, nie trzeba zwykle długo czekać na znalezienie
> właściwych odpowiedzi.

Tak! A z drugiej strony nie. Skąd wiemy, że pytanie jest właściwe? Żeby można było stwierdzić, że
pytanie jest właściwe, w jakimkolwiek sensie, musi istnieć jakieś kryterium bycia
właściwym. Znalezienie właściwego pytania jest więc *odpowiedzią* na pytanie, jakie pytanie spełnia
jakieś kryterium bycia właściwym. Każda odpowiedź rodzi nowe pytania, ale też każde pytanie jest na
coś, przynajmniej w pewnym sensie, odpowiedzią. Skoro postawienie właściwego pytania jest takie
ekstra, to wypadałoby zacząć szukać *sposobu znajdywania właściwych pytań*. I to poszukiwanie przez
podjadanie ogona własnego myślenia i mowy byłoby w pewnym sensie tym samym, co *pytanie
najwłaściwsze*.

A raczej *jest*, bo niby co innego my tutaj od dłuższego już czasu robimy?

Bardzo lubię styl tego autora, dobór zarówno tematów jak i perspektyw, postawę wobec czytelników i w
ogóle sporo mi się w tej książce i w Berlynie podoba. Gdybyśmy jednak chcieli ocenić jakość jego
centralnych propozycji teoretycznych, zaglądając od razu do pierwszego rozdziału, którego
podrozdziały mają tytuły sugerujące, że może właśnie tam zaczynają wyrastać rododendrony konkretów,
bo w tych tytułach jest mowa o grafach, grupach i hierarchiach, to prędko zaczęłoby się robić
dziwnie.

O hierarchiach będziemy mówić (znowu, ale wtedy bardziej formalnie) niebawem, więc teraz wyjaśnię Ci
tylko, czym dokładnie są *grupy*:

## [Paciorkowce](https://pl.wikipedia.org/wiki/R%C3%B3%C5%BCaniec) tu i tam

CDN

### Przypisy

[^1]: s. 1
