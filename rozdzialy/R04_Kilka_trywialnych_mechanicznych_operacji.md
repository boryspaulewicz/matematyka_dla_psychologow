<!-- -*- coding: utf-8 -*- -->
<br>

**Moim zdaniem najważniejsze wskazówki na temat tego, w jaki sposób warto czytać tą książkę, są
[tutaj](./Wujek_dobra_rada.md).**

<hr>

## O czym teraz będzie

W tym rozdziale doświadczysz pewnego sposobu zajmowania się matematyką, który poznałaś już w szkole
podstawowej, ale być może nie zastanawiałaś się jak dotąd dłużej, o co w nim właściwie chodzi.
Będziemy przyglądać się z bliska wybranym, ważnym i często wykonywanym w matematyce czynnościom, a
właściwie tylko *jednej* prostej mechanicznej czynności, polegającej na *podstawianiu*
(*wymienianiu*) jednych wyrażeń w miejsce innych (na inne wyrażenia) w sposób określony przez *jawne
i jednoznaczne reguły językowe*.

<hr>

# Kilka trywialnych mechanicznych operacji

Przypuszczam, że już dawno stało się dla Ciebie oczywiste, że jeżeli *A = B* i *B = C*, to *A = C*,
niezależnie od tego, co podstawisz pod *A*, *B* i *C*. Na pewno znajomy wyda Ci się również ten
fragment matematycznej prozy:

> Jeżeli *n* i *m* to liczby naturalne, to *n + m = m + n*.

I wiesz, że możesz *używać* takiego stwierdzenia *podstawiając* pod *n* lub *m* (czyli po prostu
zamieniając te symbole na inne wyrażenia):

1. Konkretną *liczbę* naturalną, na przykład liczbę *7*.

2. *Zmienną*, na przykład zmienną *a*, o której wcześniej zdecydowałaś, że oznacza *jakąś* liczbę
   naturalną.

3. Całe *złożone wyrażenie*, będące formułą albo przepisem, o którym wiesz, że po obliczeniu dałoby
   liczbę naturalną, takie jak *10 - 1*.

Poza tym, że to muszą być *wyrażenia odpowiedniego typu*, to jest wyrażenia *oznaczające liczby
naturalne*, trzeba też pamiętać, żeby *podstawianie* było *konsekwentne*. To znaczy, w miejscu
*każdego* wystąpienia *n* musi być podstawione *to samo*, i w miejscu każdego wystąpienia *m* musi
być podstawione to samo. Wreszcie trzeba wiedzieć, że chociaż "n" i "m" to różne litery, to nie
musimy pod nie podstawiać różnych wyrażeń. I tak, zgodnie z przytoczonym fragmentem:

*2 + 3 = 3 + 2*  

A jeżeli *a* i *b* to jakieś liczby naturalne, to również:

*a + b = b + a*

*a + 10 = 10 + a*  

*b + b = b + b*  
(nie trzeba podstawiać różnych rzeczy)

*(2 + 3 + a) + b = b + (2 + 3 + a)*  
(możemy podstawiać *złożone* wyrażenia odpowiedniego typu)

Ostatnia równość jest wynikiem zastosowania twierdzenia o przemienności dodawania, ponieważ *2 + 3 +
a* oznacza w tym *kontekście* (oto cały kontekst: umawiamy się, że *a* i *b* to jakieś liczby
naturalne) liczbę naturalną, i tak dalej.

Myślę, że zgodzisz się, że takie operacje wiele dzieci opanowuje bez większego trudu w szkole
podstawowej. W dodatku każda równość, którą możemy w ten sposób uzyskać, interesuje nas często
właśnie dlatego, że sama jest czymś w rodzaju reguły podstawiania, bo mówi o *zastępowalności* lewej
strony przez prawą i prawej przez lewą. Cały czas chodzi więc o jedną i tą samą prostą czynność
mechanicznego, to jest w zasadzie bezmyślnego, ogólnie rozumianego podstawiania czy zastępowania
jednych wyrażeń innymi.

Różnica między podstawianiem pod zmienne i wymienianiem równych wyrażeń jest taka, że zmienne są
jakby stworzone do tego (i tylko do tego), żeby je czymś zastąpić, to jest nadać im jakąś wartość, i
tymi wartościami mogą być (obiekty oznaczone przez) *dowolne* wyrażenia odpowiedniego typu. Dlatego
właśnie nazywamy je zmiennymi. Natomiast równości pozwalają nam wymieniać ze sobą wyrażenia tego
samego typu, o ile wymieniane wyrażenie *pasuje do wzorca składniowego* po jednej ze stron równości.
Na przykład, zasada przemienności dodawania liczb naturalnych pozwala zamieniać miejscami wyrażenia
oznaczające liczby naturalne, o ile te wyrażenia są sumowane.

A więc w przypadku *podstawiania pod zmienne* wyrażenie do zastąpienia poznajemy po *nazwie i
wcześniejszej deklaracji*, z której wynika, że to zmienna, a w przypadku *wymieniania równych
wyrażeń* takie miejsce poznajemy po tym, że *wygląda jak* jedna ze stron równości.

## Ten tytuł jest tylko po to, żeby do niego później wrócić

Powiem Ci teraz o czymś, co może wyda Ci się w pierwszej chwili banalne, ale moim zdaniem wcale
takie nie jest, bo ta obserwacja wskazuje na głęboki związek między matematyką i *psychologią*. Otóż
możemy popatrzeć na to wszystko również tak:

Przytoczony fragment matematycznej prozy jest jak *przepis*, który *stosując* da się wyprodukować
*nieskończenie wiele prawdziwych zdań* na temat liczb naturalnych. Swoją "nieskończoną
produktywność" zawdzięcza *parametryczności*, to jest temu, że jest zrobiony z *parametrów* albo
*zmiennych* (*m* i *n*), czyli specjalnie oznaczonych miejsc, w które możemy coś podstawiać. Możemy
też na niego popatrzeć jak na coś w rodzaju *maszyny* albo *mechanizmu*, który (jak to mechanizm)
*działa*, chociaż tylko dzięki temu, że to albo *my go używamy* w określony sposób, albo - co moim
zdaniem na jedno wychodzi - ten przepis przetwarza urządzenie, które działa zgodnie z tym, jak my
ten przepis-mechanizm rozumiemy, to jest konsekwentnie podstawiając w miejsca wystąpień zmiennych
wyrażenia odpowiedniego typu (tutaj akurat liczbowego). Ten mechanizm składa się więc tak naprawdę z
*trzech* części:

1. Zapisanego w jakiś sposób matematycznego *przepisu*.

2. Z *nas* samych (sic!).

3. I z tego, jak tego przepisu *używamy*.

W tej części książki to jest nasz punkt wyjścia i, jak się przekonasz, w pewnym momencie ta prosta
zabawa symbolami będzie również naszym punktem dojścia.

<hr>

### Zagadka "filozoficzna"

*Ten fragment możesz spokojnie potraktować jako ciekawostkę, bo to, o czym tutaj mówię, nieprędko
stanie się dla nas ważne. Wspominam o tym już teraz, bo mam nadzieję wzbudzić w ten sposób
zainteresowanie u osób zajmujących się psychologią.*

Zwróć proszę uwagę, że żaden "obiekt symboliczny" nie byłby przepisem, gdyby nie było przynajmniej
hipotetycznego *kogoś*, kto może go *zastosować*. To my, ludzie, jesteśmy albo autorami takich
przepisów, albo odkrywcami lub autorami konwencji, zgodnie z którymi pewne rzeczy (takie jak zapis
*Jeżeli A = B i B = C, to A = C.*) możemy traktować jak przepisy (dzięki czemu *są* przepisami).
Najgłębszą podstawą całej matematyki są zatem *nasze cele, postawy i sposoby działania*. Nawet jeśli
przyjmiemy, że matematyka jest czymś, co raczej "odkrywamy" niż "tworzymy", nie ma *dla nas* i nigdy
nie będzie innej matematyki niż ta, której *jesteśmy w stanie używać do rozumowania*, ponieważ
ostatecznie matematyka jako taka jest *naszym narzędziem*.

Żeby przepis był przepisem, musi istnieć ktoś, kto może go jako przepisu używać, i tak samo żeby
sposób używania tego przepisu był tym, czym jest, to jest pewnym sposobem używania czegoś, musi
istnieć, przynajmniej hipotetycznie, *coś, co może być tak używane* (tutaj przepis) i (choćby tylko
hipotetyczny) *ktoś, kto może ten sposób stosować*.

Można więc powiedzieć, że *dwa* spośród tych trzech pojęć, to jest pojęcia przepisu i używania go, w
pewnym sensie "zawierają w sobie" wszystkie trzy pojęcia, razem z pojęciem użytkownika, nawet jeśli
tylko hipotetycznego. W dodatku te dwa pojęcia są dwiema stronami tego samego medalu. Bo jeśli
czegoś, dosłownie czegokolwiek, możemy *używać jak przepisu*, to to coś po prostu *jest* dla nas
przepisem. A jeśli coś jest przepisem, to znaczy, że można tego czegoś używać jako przepisu.

Przepis jako taki i sposób używania go to zatem *to samo pojęcie oglądane z dwóch stron*, które
można by nazwać obiektową albo materialną (to *fizyczny zapis*, ...) i funkcjonalną albo użytkową
(... a to jest jego *sens*). Nie ma przepisów (będących sposobami ich używania) bez przynajmniej
potencjalnie używającego ich jako przepisów przynajmniej hipotetycznego podmiotu. Za to podmioty
(również te hipotetyczne), istnieją (jeśli hipotetycznie, to aksjomatycznie) niezależnie od tego,
czy używają przepisów.

Czy w takim razie matematyka (i [gotowanie](https://youtu.be/O8OrsCw0OC0?si=5vJf16PoaT2-J0SZ)) nie
jest przypadkiem - szczególnie ważną - *subdyscypliną psychologii*?  

Ktoś, kto zetknął się wcześniej z filozofią, mógłby powiedzieć, że "to przecież psychologizm", mając
na myśli, że to jakieś pomylenie pojęć. W końcu to, jak *faktycznie* ludzie używają liczb (bardzo
różnie i często popełniając błędy) to jedno, a to, jakie prawa rządzą liczbami i czym liczby są, to
co innego. Aksjomaty, definicje i twierdzenia matematyczne mówią jak *powinniśmy* używać między
innymi "języka liczbowego", a nie jak go faktycznie używamy.

No dobrze, ale zawsze, gdy faktycznie - nieuchronnie popełniając czasem błędy - myślimy o liczbach,
nasze myślenie, będące zresztą pewnego rodzaju *zachowaniem*, jest tym, czy jest, to znaczy właśnie
myśleniem o liczbach, *o ile przybliża pewne idealne wzorce czy reguły*. Mówiąc ogólnie, każde
zachowanie jest nierozerwalnie związane z jakimś mniej lub bardziej określonym standardem
poprawności albo skuteczności albo adekwatności albo czegoś w tym rodzaju.

To, że mówiąc lub myśląc o liczbach popełniamy czasem błędy, nie zmienia faktu, że to są właśnie
*błędy*. Każdy błąd *jako błąd*, zanim zapiszemy go na przykład jako - dla nas zrozumiałe, bo
*pamiętamy, co znaczy* - zero na teście, jest czymś w rodzaju "wektora" w tym znaczeniu, że ma
wielkość, początek (ideał wykonania poprawnego albo optymalnego) i koniec (faktyczna próba
wykonania). Faktyczna myśl albo wypowiedź na temat liczb w ogóle *może* być błędna tylko dlatego, że
jest *nierozerwalnie związana z pewnym wzorcem logicznej poprawności*, który taka faktyczna myśl
albo wypowiedź lepiej lub gorzej *fizycznie przybliża*. Podobnie kupić chleb albo zawiązać
sznurowadła można *nieskutecznie* lub *nieoptymalnie* tylko dlatego, że istnieje nierozerwalnie
związany pojęciowo z tymi zachowaniami, przynajmniej jako *teoretyczna możliwość*, (być może
parametryczny) poprawny albo w jakimś sensie optymalny sposób kupowania chleba czy wiązania
sznurowadeł.

I to jest cecha wszystkich bez wyjątku *działań celowych* po prostu dlatego, że każde działanie
celowe - również nieskuteczne, błędne czy nieoptymalne działanie celowe - *jest określone przez
cel*. No a działania celowe, rozumiane jako *zachowania*, szczególnie zaś to, w jaki sposób, kiedy,
i do jakiego stopnia są (nie)poprawne, (nie)skuteczne, albo (nie)optymalne, to *centralny przedmiot
zainteresowania psychologii*.

Ktoś, kto używałby słów dotyczących liczb w sposób całkowicie niezwiązany z tymi idealnymi wzorcami,
albo "oficjalnymi" matematycznymi regułami, *nie zachowywałby się w sposób polegający na mówieniu o
liczbach*, a więc *nie mówiłby o liczbach*, tylko *wydawał pewne dźwięki*. A poza tym niby w jaki
sposób tworzymy wszelką matematykę, jeśli nie poprzez wykrywanie rozmaitych idealnych wzorców czy
regularności w naszych własnych, najczęściej werbalnych zachowaniach?

Taka zagadka.

<hr>

Spróbuj chwilowo potraktować formalne reguły takie jak te, które podałem przed tym ostatnim nieco
dygresyjnym i wybiegającym w przyszłość fragmentem, jakby były regułami *gry*, która *nie musi mieć
sensu*. Uwierz mi proszę na próbę, bo sprawdzałem to wielokrotnie - na tym etapie potrzeba sensu
może Ci *przeszkadzać*. Obiecuję, że sens się pojawi, tylko może kiedy indziej i raczej stopniowo.

**Polecenie**: *To zadanie może być w tym momencie zbyt trudne. Jeśli tak będzie, spróbuj najpierw
wykonać następne zadanie, a później wróć do tego*.  

Znajdź czystą kartkę papieru i coś do pisania. Napisz na kartce cztery zdania, które będziemy
chwilowo rozumieć jako *aksjomaty*, czyli *reguły gry* (a nie *założenia*), albo jeszcze lepiej
*reguły językowe* albo *komunikacyjne*, na które (wyobrażam sobie, że) *umawiamy się bez
uzasadnienia*:

1. Istnieją *fldsmdfry*.

Jeżeli $x$ i $y$ to jakieś (niekoniecznie różne)
[fldsmdfry](https://cloudywithachanceofmeatballs.fandom.com/wiki/FLDSMDFR), to ...

2. $\underbrace{x}$, $\underbrace{x, y}$, i $x \odot y$ są (jakimiś) liczbami.

3. $\underbrace{x, y}$ $=$ $\underbrace{y, x}$.

4. $x \odot y$ $*$ $\underbrace{y}$ = $\underbrace{x, y}$.

Wyobraź sobie teraz, że dałem Ci dwa fldsmdfry; nazwijmy je $a$ i $b$. Użyj reguły 4, żeby uzyskać
*dwa nowe równania*, najpierw podstawiając $a$ *wszędzie* tam, gdzie w regule 4 występuje zmienna
$x$ i $b$ wszędzie tam, gdzie występuje $y$, a potem odwrotnie, $a$ za $y$ i $b$ za $x$. Te dwa nowe
równania będą takie same jak równanie w regule 4, ale będą w nich występowały inne symbole ($a$ i
$b$ zamiast $x$ i $y$), nadal w roli zmiennych, bo przyjmujemy, że *a* i *b* to *jakieś*, czyli
bliżej nieokreślone fmldsmdfry.

Następnie korzystając z przechodniości relacji równości użyj reguły 3 w jedyny sposób, w jaki się da
(ta reguła mówi coś o tych dwóch nowych równaniach, a raczej o ich *stronach*), żeby uzyskać trzecie
nowe równanie. Zakładając, że $\underbrace{b} \neq 0$, podziel obie strony tego ostatniego równania
przez $\underbrace{b}$ (zgodnie z przyjętą konwencją zarówno $\underbrace{b}$ jak i te strony to
\{jakieś\} liczby, a więc możemy je dzielić przez $\underbrace{b}$, o ile to nie jest zero), i
uprość jedyną rzecz, którą możesz.

Jeżeli masz wątpliwości, czy dobrze wykonałaś to zadanie, albo ta egzotyczna i bezsensowna notacja
budzi Twój niepokój, nie przejmuj się tym, bo niebawem wszystko powinno się wyjaśnić. Jeżeli
natomiast wydaje Ci się, że wykonałaś zadanie poprawnie, ale czujesz frustrację wynikającą z braku
poczucia sensu, to znakomicie, bo właśnie taki efekt miałem nadzieję uzyskać. Jeżeli tak się stało,
to może dzięki temu będziesz lepiej rozpoznawać w przyszłości pewną ważną i nieoczywistą przeszkodę
w nauce matematyki.

Naprawdę uważam, że w nauce matematyki przydaje się zdolność do *tymczasowego* stłumienia potrzeby
sensu. Chodzi w tym przede wszystkim o to, żeby na początku nie próbować uczyć się zbyt wielu rzeczy
jednocześnie, a w przypadku teorii matematycznych trzeba opanować notację i terminologię, sztywne i
abstrakcyjne reguły (twierdzenia, aksjomaty i zwykłe definicje), a także sposoby, w jaki można te
reguły stosować w różnych sytuacjach, w tym również do rozwiązywania problemów *nie*matematycznych.
Wygląda na to, że aby *zrozumieć dlaczego* te teorie są tak a nie inaczej skonstruowane, trzeba
czasem *najpierw* dobrze *poznać ich podstawy*, a nie odwrotnie. Być może dałoby się je przedstawiać
objaśniając najpierw celowość *każdego* wprowadzanego elementu w sposób zrozumiały dla
początkujących, ale jak dotąd nie spotkałem się z żadnym przykładem udanego zastosowania takiego
podejścia.

Od kilku lat prowadzę dla doktorantów zajęcia dotyczące wnioskowania przyczynowego i bayesowskiego.
Nie będzie ani trochę przesadą jeśli powiem, że zapisują się na nie wspaniali studenci. Tacy, którzy
wydają mi się często autentycznie zainteresowani poszerzaniem wiedzy. Prędzej czy później zaczynam
im mówić o [twierdzeniu Bayesa](https://pl.wikipedia.org/wiki/Twierdzenie_Bayesa), ale od niedawna
robię to inaczej.

Przedtem poprzedzałem wyprowadzenie dowodu krótkim wstępem. Gdy zapowiadałem potem uczestnikom, że
będą go sami dowodzić, zauważałem u niektórych objawy lekkiej paniki. Podobną panikę widziałem
zresztą w oczach pracowników naukowych, którzy byli obecni na moim otwarciu przewodu, kiedy na
slajdach pojawił się symbol [*sumy indeksowanej*](https://pl.wikipedia.org/wiki/Rodzina_indeksowana)
(*∑*). W tym roku po raz pierwszy spróbowałem wprowadzić twierdzenie Bayesa bez wstępu, na
pierwszych albo drugich zajęciach, i postarałem się nakłonić wszystkich, żeby skupili się tylko na
prostych formalnych przekształceniach, takich jak stosowanie zasady przechodniości relacji równości.
Różnica w *wykonaniu*, nawet jeśli niekoniecznie w *zrozumieniu*, była oczywista.

**Polecenie**: Znajdź czystą kartkę papieru i coś do pisania. Napisz na kartce trzy zdania, które
będziemy chwilowo rozumieć jako *aksjomaty*, czyli *reguły gry* (a nie *założenia*), albo jeszcze
lepiej *reguły językowe* albo *komunikacyjne*, na które (wyobrażam sobie, że) *umawiamy się bez
uzasadnienia*:

1. Istnieją tak zwane *zdarzenia*.

2. Istnieje funkcja *p*, która *zdarzeniom* lub ich parom przypisuje *liczby*.

3. Jeżeli *x* i *y* to *zdarzenia*, to *p(x, y) = p(y, x)*.

Niektóre symbole i terminy techniczne matematyki, to jest *=*, *funkcja*, *liczba* i *para*
(uporządkowana) traktujemy tutaj jako część wspólnej wiedzy zastanej. Właściwie z pierwszych dwóch
reguł nie będziemy korzystać jawnie, więc jeśli chcesz, możesz się skupić tylko na regule trzeciej.

Być może przyszła Ci do głowy narzucająca się interpretacja symboli *zdarzenie* i *p*. Jeżeli tak,
to spróbuj ją proszę zignorować, na ile tylko jesteś w stanie. Jeszcze raz podkreślam, że na tym
etapie to jest tylko
[*gra*](https://www.guinnessworldrecords.com/world-records/largest-jigsaw-puzzle-most-pieces).

Poza wymienionymi aksjomatami będziemy jeszcze potrzebować *definicji* symbolu *|*:

4. Jeżeli *x* i *y* to *zdarzenia*, to *p(x|y) * p(y) = p(x, y)*.

Zapisz teraz nową wersję definicji tej pionowej kreski, ale wpisując *y* wszędzie tam, gdzie w
wersji źródłowej jest *x*, a *x* wszędzie tam, gdzie w wersji źródłowej jest *y*. Czyli potraktuj tą
definicję jak przepis, tak jak pewnego rodzaju przepisem był dla nas wcześniej fragment prozy
matematycznej dotyczący przemienności dodawania. Uzyskasz w ten sposób dwie wersje zdania będącego
treścią definicji - oryginalną i tą, która powstała przez podstawianie.

Skorzystaj z aksjomatu *3* w jedyny sposób, w jaki możesz, żeby ustalić, że lewe strony obydwu
wersji definicji są równe (na mocy przechodniości relacji równości). Zapisz tą równość.

Podziel obie strony przez *p(y)*, zakładając oczywiście, że ta wartość jest różna od zera (wynik
dzielenia przez zero jest niezdefiniowany). Prosząc Cię, żebyś to założyła, mam na myśli, żebyś
"miała tego świadomość". Uprość jedyną stronę równania, którą da się w tym momencie uprościć.

Jeżeli wykonałaś poprawnie wszystkie te *trywialne*, *mechaniczne* operacje, polegające tylko na
podstawianiu pewnych wyrażeń w miejsce innych wyrażeń zgodnie z kilkoma prostymi regułami, to udało
Ci się udowodnić nieznacznie uproszczoną wersję twierdzenia Bayesa. W dodatku zrobiłaś to już po raz
drugi, bo ten dowód i poprzedni *jako formalne dowody* różniły się tylko nazwami stałych, czyli
sposobem zapisu, a takie różnice są w matematyce *nieistotne* (choć mają znaczenie praktyczne). Moim
studentom, kiedy udowadniają w ten (drugi) sposób to twierdzenie po raz pierwszy w życiu, nie
zajmuje to więcej niż 15 minut.

Zwróć przy okazji uwagę, że udowodniłaś to twierdzenie ani nie przytaczając, ani nie odnosząc się do
żadnych konkretnych *zdarzeń*, ani nie obliczając żadnych wartości funkcji *p*. Czy widzisz, że o to
między innymi, to znaczy o *parametryczność*, która pozwala korzystać z nich w wielu różnych
sytuacjach przez niemal bezmyślne podstawianie, chodzi w tego rodzaju twierdzeniach?

Wersja twierdzenia Bayesa, którą właśnie udowodniłaś, jest uproszczona. Prawdopodobieństwa nie mogą
być mniejsze niż *0* ani większe niż *1*, a nasze prawdopodobieństwa to dowolne liczby, nie wiadomo
nawet jakie, czy na przykład rzeczywiste, czy wymierne. Tak się jednak składa, że nie
potrzebowaliśmy korzystać z tych własności prawdopodobieństwa, nasze reguły nie były więc wcale
*niezgodne* z rachunkiem prawdopodobieństwa, tylko *słabsze*, w znaczeniu "mniej zobowiązujące", nie
w znaczeniu "gorsze" czy "bardziej wątpliwe".

Wypadałoby niby poza tym wprowadzić pojęcie [*zmiennnej
losowej*](https://pl.wikipedia.org/wiki/Zmienna_losowa), a zamiast o *zdarzeniach* powinniśmy może
mówić o (dyskretnych) [*zdarzeniach
elementarnych*](https://pl.wikipedia.org/wiki/Przestrze%C5%84_zdarze%C5%84_elementarnych), albo o
zdarzeniach zdefiniowanych
[ogólniej](https://pl.wikipedia.org/wiki/Przestrze%C5%84_probabilistyczna). Jednak jako narzędzie
stworzone dla pewnych celów dydaktycznych i w rękach kogoś, kto zna i ma na uwadze te ograniczenia,
taka uproszczona wersja jest w mojej ocenie lepsza niż nic. Wystarcza na przykład do zilustrowania
wielu ciekawych zastosowań twierdzenia Bayesa w psychologii, albo do snucia ogólnych rozważań na
temat oceny hipotez empirycznych.

Mam nadzieję, że skonstruowanie tego dowodu, a zwłaszcza jego pierwszej, agresywnie bezsensownej
wersji, pozwoliło Ci doświadczyć czegoś, co sam niby wiedziałem od dawna, ale bardzo późno zaczęło
do mnie lepiej docierać, co z tego wynika. Gdy tworząc pierwszą wersję skryptu, z którego niedługo
potem powstał ten rozdział, poprosiłem doktorantów o skonstruowanie w języku Lean dowodów kilku
prostych twierdzeń, większość, o ile nie wszyscy, wykonali to zadanie z łatwością. Gdy zapytałem
potem o wrażenia - o ile dobrze pamiętam po chwili wahania - zgłosiła się Sofiia Honcharova i
zdobyła się na odwagę, żeby powiedzieć, że chociaż wykonała zadanie dość szybko, to *nie wiedziała,
co się stało*.

Ta odpowiedź nie dawała mi później spokoju, dlatego poprosiłem Sofiię, żeby spróbowała powiedzieć
coś więcej. I wtedy wyjaśniła, że "czuła się jak małpa". Moim zdaniem mówiąc to trafiła w sedno.
*Znalezienie* dowodu jest *sztuką*, ale skonstruowanie dowodu *według wskazówek*, tak samo jak
*sprawdzenie* poprawności dowodu, to czynności *mechaniczne*. A skoro to są czynności mechaniczne,
to znaczy, że można zarówno *skonstruować* dowód *według instrukcji* (ale nie *znaleźć*), jak i
*sprawdzić* go, *nie rozumiejąc sensu dowiedzionego twierdzenia*. Wynika stąd, że sama *znajomość
dowodu mówi niewiele*, a często może nawet *nic*, o znaczeniu dowiedzionego zdania.

Żeby zrozumieć co *znaczy* dane zdanie, trzeba go przede wszystkim *używać*, dowodząc za jego pomocą
*innych* zdań lub rozwiązując jakieś problemy i poznając w ten sposób jego *konsekwencje*. Dlatego
zależy mi, żebyś nie oczekiwała od dowodów tego, czego nie będą mogły Ci dać. Rolą dowodu *nie* jest
*ujawnianie sensu dowodzonego zdania*, tylko *rozstrzyganie o jego prawdziwości*, jak również -
zawsze tylko częściowe - *ujawnienie znaczenia założeń dowodu*. Wykonując dwa razy ten sam w
zasadzie dowód poznałaś więc pewien fakt - że twierdzenie Bayesa wynika logicznie z pewnych reguł -
i *w pewnym sensie* dowiedziałaś się czegoś na temat znaczenia czy sensu *tych reguł*, ponieważ
miałaś okazję doświadczyć niektórych sposobów, w jakie można je *zastosować*, czyli poznałaś
niektóre ich *konsenwencje*.

Od chwili, w której jakieś matematyczne zdanie zostało formalnie udowodnione, wiemy na pewno, że
było, jest i zawsze już będzie prawdziwe, chociaż *tylko* w tym znaczeniu, że jest *nieuchronną
konsekwencją przyjętych wcześniej reguł językowych*. Od tego momentu o samym dowodzie, to jest o
jego konkretnej strukturze, możemy spokojnie *zapomnieć*, chyba, że chcemy z niego skorzystać jako
ze wskazówki podczas poszukiwania innego dowodu. Liczy się przede wszystkim to, że dowód danego
zdania *istnieje*.

## Jeszcze bardziej pedantycznie

Przeprowadzimy ten sam dowód jeszcze raz, ale nieco inaczej. Byłoby wspaniale, gdybyś nie czytała
tego fragmentu zanim nie przeprowadzisz dowodu według poprzednich wskazówek, z dwóch powodów. Po
pierwsze, chciałbym, żebyś mogła dzięki temu lepiej poczuć różnicę między przeprowadzeniem tego
samego dowodu w sposób (jak wcześniej) mniej lub (jak teraz) bardziej *jawny*. A po drugie,
chciałbym, żebyś poczuła, że robiąc coś po raz kolejny po krótkiej przerwie możesz doświadczyć
(przyjemnego?) wzrostu płynności działania i z większą łatwością postrzegać te same czynności i ich
rezultaty z *meta*poziomu.

Zamiast o aksjomatach, definicjach, czy twierdzeniach będziemy nadal mówić ogólnie o jakichkolwiek
*regułach*, żeby w ten sposób podkreślić, że w praktyce dowodzenia, a mówiąc ogólniej w praktyce
tworzenia i korzystania z matematyki teoretycznej, podobnie zresztą jak *we wszelkiego rodzaju
rozumowaniach*, aksjomaty, definicje i twierdzenia pełnią jedną i tą samą ogólną rolę, tylko w nieco
inny sposób, to jest *wyrażają reguły dopuszczalnego tworzenia wyrażeń*.

Będziemy się powtarzać, żeby nie trzeba było ciągle albo pamiętać, albo szukać informacji mówiących
o tym, jakie są *warunki stosowalności* tych reguł, tylko żeby to było można zawsze łatwo *zobaczyć
w tekście*. Dzięki temu będziemy mogli stosować te reguły jeszcze bardziej *bezmyślnie*, co nas
odciąży poznawczo i zmniejszy ryzyko błędu niemal do zera. Ale jest też głębszy powód - w ten sposób
będziemy mogli *zobaczyć jako jawnie zapisane w tekście coś, co wcześniej niejawnie działało w nas*,
a mówiąc dokładniej co *pamiętaliśmy lub wyobrażaliśmy sobie i staraliśmy się przybliżać*.

Reguła 1. Jeżeli *x* i *y* to zdarzenia, to *p(x, y) = p(y, x)*.

Reguła 2. Jeżeli *x* i *y* to zdarzenia, to *p(x|y) \* p(y) = p(x, y)*.

Jak widzisz, trochę się teraz powtarzamy, bo początkowy fragment obydwu reguł jest taki sam, a
robimy to, żeby wyraźniej zobaczyć, że obie reguły są czymś w rodzaju *samowystarczalnych*
(pomijając rolę osoby czytającej je \{ze zrozumieniem\}) *narzędzi językowych*.

Reguły, zasady, wzorce, zjawiska, procesy, czy prawa - jak zwał, tak zwał - mają *konsekwencje* albo
*skutki*. Słowa "skutek" używamy zwykle na określenie *fizycznych* konsekwencji jakiegoś zdarzenia
czy procesu, a słowa "konsekwencja" używamy często, choć nie zawsze, na określenie - logicznych, to
jest nieuchronnych - *wniosków*. Wnioski się jednak same z siebie raczej nie pojawiają (na skutek
samego pojawienia się prowadzących do nich założeń czy konwencji). Żeby wniosek *został
wyprowadzony* z jakiś reguł, trzeba te reguły *zastosować*, i jakiekolwiek *stosowanie reguł* musi
być z konieczności (między innymi) procesem *fizycznym*. A więc logiczne czy pojęciowe czy językowe
czy formalne - jak zwał, tak zwał - konsekwencje reguł to również pewnego rodzaju *skutki*, tyle, że
to są fizyczne skutki *działania zgodnego z tymi regułami*. Będziemy korzystać z tej wieloznaczności
słowa "konsekwencja", żeby zobaczyć pewne głębokie podobieństwa.

Korzystając z dwóch zapisanych wyżej reguł skonstruujemy teraz nowe, stosunkowo samowystarczalne
narzędzie językowe, które będzie regułą (albo zasadą, wzorcem, procesem, czy twierdzeniem - jak
zwał, tak zwał) będącą ich (nieuchronną) konsekwencją. To będzie nieuchronna konsekwencja w tym
znaczeniu, że *nie da się, poprawnie stosując zasady języka polskiego, stosować obydwie reguły i
odrzucić tą nową regułę*. Inaczej mówiąc, *nie istnieje zachowanie* polegające na akceptacji dwóch
pierwszych reguł i odrzuceniu tej nowej, trzeciej. Można oczywiście *zadeklarować*, że zaakceptowało
się pierwsze dwie reguły i odrzuciło tą trzecią, ale takie deklaracje byłyby *puste* i nie
składałyby się na *faktyczny* akt jednoczesnej akceptacji dwóch pierwszych reguł i odrzucenia
trzeciej.

Za to istnieje, o czym przekonasz się za chwilę doświadczalnie, albo co udowodnię Ci zaraz
fizycznie, zachowanie polegające na akceptacji wszystkich trzech.

Reguła 3. Niech *a* i *b* będą zdarzeniami.  
(to jest początek konstrukcji tego nowego językowego narzędzia, które nazywamy tu regułą 3)

Ponieważ przyjmujemy tutaj, to znaczy w tym miejscu konstruowanej właśnie nowej (konsekwentnej)
wypowiedzi, że *a* i *b* to zdarzenia, to do obydwu symboli możemy zastosować reguły 1 i 2.

Korzystając z reguły 1 przez podstawianie *a* za *x* i *b* za *y* możemy uzyskać konsekwencję, czyli
zarazem logiczny wniosek i skutek działania polegającego na poprawnym zastosowaniu tej reguły, w
postaci wyrażenia (będącego akurat dla nas zdaniem) *p(a, b) = p(b, a)*.  

Korzystając w taki sam sposób z reguły 2 możemy uzyskać, jako dwa wnioski czyli skutki poprawnego
zastosowania tej reguły przez nas, zdania *p(a|b) \* p(b) = p(a, b)* i *p(b|a) \* p(a) = p(b, a)*.

Żeby coś z tym dalej zrobić, możemy skorzystać ze znanej nam obojgu reguły dotyczącej symbolu *=*,
którą matematycy nazywają zasadą przechodniości relacji równości (PR):

PR. Jeżeli *A = B* i *B = C*, to *A = C*.

Ale żeby zastosować PR, wcześniej musimy skorzystać z reguły, która mówi, że relacja równości jest
zwrotna (ZR), ...

ZR. Jeżeli *A = B*, to *B = A*.

... aby ze zdania *p(b|a) \* p(a) = p(b, a)* uzyskać zdanie:

*p(b, a) = p(b|a) \* p(a)*

Uzyskaliśmy w ten sposób, jako konsekwencje, a dokładniej jako fizyczne skutki naszej wspólnej
akceptacji pewnych wcześniejszych reguł i wynikającego stąd naszego wspólnego *zastosowania Się*
(tak tak) do nich, następujące wyrażenia (będące zdaniami):

*p(a|b) \* p(b) = p(a, b)*

*p(a, b) = p(b, a)*

*p(b, a) = p(b|a) \* p(a)*

Podstawiając *p(a|b) \* p(b)* za *A*, *p(a, b)* za *B*, i *p(b, a)* za *C* w PR uzyskujemy
wyrażenie:

*p(a|b) \* p(b) = p(b, a)*

Wreszcie, stosując po raz kolejny tą samą regułę, uzyskujemy zdanie:

*p(a|b) \* p(b) = p(b|a) \* p(a)*

I na tym etapie się zatrzymamy, żeby zapytać - *co tu się właściwie dzieje?*

Pisząc to wszystko zakładałem, że oboje jesteśmy (wystarczająco) kompetentnymi użytkownikami języka
polskiego. Dlatego pewnymi słowami czy wyrażeniami posługujesz się (praktycznie) tak samo jak ja, a
nawet gdybyśmy niektórych słów używali inaczej, moglibyśmy się zawsze *dogadać*.

Dotyczy to między innymi zdań o postaci *jeżeli ... to ...*. Taka *warunkowa struktura* jest
*ogólnym wzorcem* wszystkich możliwych *reguł językowych*. Każda taka reguła ma jakieś, być może
niejawne, warunki stosowalności czy obowiązywania, które można wymienić poprzedzając je słowem
"jeżeli". A po słowie "to" mamy - być może parametryczny, jak w regułach 1 i 2 - rezultat
zastosowania, to jest wniosek i zarazem potencjalny rezultat naszego wspólnego działania według tej
reguły.

Zwróć proszę uwagę, bo to też ma ścisły związek z matematyką i programowaniem, że ten rezultat jest
tylko *potencjalnym* skutkiem naszego *regularnego* (i *celowego*) *działania*, bo mimo tego, źe
(*nieuchronnie*) *ograniczają* nas rozmaite reguły, oboje *mamy wybór*.

No więc oboje mamy - niekoniecznie wolny! - wybór, a jednak pisząc to wszystko mogłem być niemal
pewien, że zgodzisz się z niektórymi zapisanymi przeze mnie wnioskami. Bo to są jednocześnie
psychologiczne, logiczne i fizyczne konsekwencje przeczytania ze zrozumieniem niektórych fragmentów.
O ile oczywiście wcześniej zaakceptowałaś, przynajmniej warunkowo, zaproponowane reguły.

Mogłem to przewidzieć, ponieważ *jedynym możliwym* sposobem, w jaki mogłabyś się z tymi wnioskami
*faktycznie nie zgodzić*, a nie tylko *udawać lub twierdzić, że się nie zgadzasz*, byłoby albo
*niezrozumienie*, albo przynajmniej częściowe *odrzucenie* tego, co wcześniej napisałem. W końcu
*mieć wspólny język* czy *mówić we wspólnym języku* znaczy to samo, co *stosować się do pewnych
wspólnych reguł* (dotyczących posługiwania się wyrażeniami w tym języku).

Niektóre reguły, takie jak te, które nazywamy przechodniością i zwrotnością relacji równości, można
stosować do niemal dowolnych (poprawnych) wyrażeń, a inne wymagają wyrażeń bardziej dookreślonego
typu, na przykład nasze reguły dotyczące symbolu *p* wymagają wyrażeń typu *zdarzenie*. Żeby łatwiej
było zauważyć w tekście reguły, które będziemy stosować w taki mechaniczny, to jest *całkowicie
regularny* sposób, moglibyśmy przyjąć na przykład konwencję, zgodnie z którą napierw zapisujemy w
nawiasach warunki stosowalności, potem rysujemy strzałkę *→*, a na końcu zapisujemy strukturę (a
właściwie typ, o czym powiem więcej później) wyrażenia, które dana reguła pozwala nam razem uzyskać,
to jest które oboje będziemy uznawać za konsekwencję wystąpienia czegoś, co pasuje do wzorca
zapisanego w nawiasach przed strzałką:

*R1 : (x to zdarzenie, y to zdarzenie) → p(x, y) = p(y, x)*.

*R2 : (x to zdarzenie, y to zdarzenie) → p(x|y) \* p(x) = p(x, y)*.

Stosowanie reguł moglibyśmy wtedy zapisywać tak:

Niech *a* i *b* to *zdarzenia*. Wtedy *R1(a, b)*, czyli zastosowanie reguły *R1* do argumentów *a* i
*b*, daje rezultat (typu) *p(a, b) = p(b, a)*.

Albo już całkiem formalnie, oznaczając kontekst za pomocą nawiasów kwadratowych, a typowanie (o czym
więcej później) za pomocą dwukropka, na przykład tak:

*[a : zdarzenie, b : zdarzenie]*

*R1(a, b) : p(a, b)*

*R2(a, b) : p(a|b) \* p(b)*

*R2(b, a) : p(b|a) \* p(a)*

I tak dalej. No więc niebawem będziemy robić podobne rzeczy, ale nie zawsze na kartce.

## Dlaczego i po co

Czy widzisz, że wprowadzając tego rodzaju jednoznaczne i sztywne konwencje językowe zaczynamy
tworzyć *wspólny język programowania samych siebie i siebie nawzajem*? W dodatku jego użyteczność
nie ogranicza się do liczb czy innych obiektów abstrakcyjnych, które mogą nam się kojarzyć z tym, co
oficjalnie nazywamy matematyką; tego rodzaju język może służyć do *rozumowania na dowolny temat*, a
także do *programowania czegokolwiek, co jest programowalne*. Wydaje mi się, że muszę to natychmiast
powtórzyć (dodając ważne uzupełnie), bo trudno w pierwszej chwili docenić wagę tego stwierdzenia.

Tego rodzaju język umożliwia:

**mechanicznie sprawdzalne rozumowanie na dowolny temat**

i

**programowanie czegokolwiek, co jest programowalne**.

Ten język jest na tyle ekspresyjny, że za jego pomocą możemy nie tylko posługiwać się dowolnymi
*regułami wnioskowania*, ale możemy również zapisywać *programy działania*, czyli po prostu
*wykonywalne plany*, skonstruowane dla siebie, dla innych, lub po to, żeby wykonywały je urządzenia.
Jak się przekonasz w następnych rozdziałach, jest jednocześnie jednym z języków podstawowych całej
matematyki i pełnowartościowym (między innymi funkcyjnym i czystym) językiem programowania. I
właśnie dzięki temu poznając go i posługując się nim będziemy w stanie coraz lepiej widzieć, w jaki
sposób każde *rozumowanie* jest pewnego rodzaju *działaniem celowym*, to jest pewnego rodzaju - w
pewnym sensie idealnym albo wzorcowym - zachowaniem, a każde zachowanie jako takie jest z
konieczności w pewien sposób, nawet jeżeli tylko *w przybliżeniu* albo *do pewnego stopnia*,
logiczne albo racjonalne, a mówiąc ogólnie *wystarczająco konsekwentne*. Inaczej *nie byłoby
zachowaniem danego rodzaju*.

No to zapytam jeszcze raz - *jaka jest relacja między matematyką (i informatyką) a psychologią*? Na
czym właściwie polega *każda rozmowa*, albo na przykład *terapia*, jeżeli nie na wzajemnym
programowaniu siebie samych i siebie nawzajem, za pomocą *naturalnych języków werbalnych i
niewerbalnych*, które to programowanie *nie mogłoby* działać, gdyby obie strony nie stosowały się, w
trakcie spotkania i poza nim, *dostatecznie konsekwentnie* do pewnych *reguł komunikacyjnych*, w tym
również do reguł *logicznych*? Taka dajmy na to terapia poznawczo-behawioralna polega przecież
przede wszystkim na *wspólnym rozwiązywaniu problemów dotyczących zachowania przez twórcze
rozumowanie i dialog*.

Nawet gdy terapeutka podejmuje temat powiedzmy *reakcji emocjonalnych*, które czasami trudno jest
postrzegać jako działania celowe (dlatego nazywamy je *reakcjami*), robi to przede wszystkim
przyglądając się ich *adekwatności* i *adaptacyjności*, a także próbując dociec, z czego te reakcje
*wynikają*. I wtedy chodzi o to, jaki te reakcje mają *sens*, szczególnie zaś o to, że mają
charakter *ocenny*. *Empatia* w terapii jest ważnym, ale mimo wszystko tylko *źródłem danych
dotyczących zachowania*; empatia bez zdolności rozumowania na temat zachowania byłaby w procesie
terapeutycznym po prostu bezużyteczna. A czytanie tego tekstu? Albo robienie sobie rano kawy?

*Co jest w tych wszystkich zjawiskach* **jako takich** *najważniejsze?*

Wystarczy odrobina *introspekcji* (tak tak), żeby się zorientować, że to jest zawsze, z
konieczności, *sekwencja działań* polegających na *wykonywaniu, lepiej lub gorzej*, ale wciąż na
**wykonywaniu zadań składających się na** (wykonywanie zadań); na przykład na zrobienie sobie rano
kawy. *Zadań* takich jak *wystarczająco skuteczne* - po wcześniejszym (wystarczająco skutecznym)
*zaprogramowaniu się, żeby to zrobić* - wstanie z łóżka, być może wystarczająco skuteczne ubranie
się, dotarcie do ekspresu, zaprogramowanie ekspresu za pomocą bardzo ubogiego w tym wypadku języka,
to jest *interfejsu użytkownika*, zresztą jednego z bardzo wielu, które celowo stworzyliśmy i
którymi jesteśmy na codzień otoczeni, i tak dalej.

We wszystkich tych *działaniach* kluczowe są *cele*, możliwe *sposoby ich przybliżania*, a także
*warunki konieczne i wystarczające* do ich osiągnięcia. I wszystko to ma charakter matematyczny i
programistyczny. I zarówno matematyka jak i programowanie powstały właśnie po to, żebyśmy mogli
wyraźniej *widzieć, na czym to polega*, żebyśmy mogli dzięki temu lepiej to *rozumieć*, a
ostatecznie żebyśmy mogli sobie z tego rodzaju sprawami lepiej *radzić*.

Czy nie jest tak, że *wszystko*, czym zajmują się matematycy i informatycy, należy automatycznie do
przedmiotu zainteresowania psychologii naukowej po prostu dlatego, że to jest *coś, czym zajmują się
ludzie*? W dodatku w drugą stronę to nie działa, bo chociaż matematycy i informatycy robią to co
robią dlatego, że starają się realizować pewne cele, które możemy określić ogólnie jako *badanie
logicznych albo fizycznych konsekwencji reguł*, to jednak działanie celowe jako takie *nie* jest
centralnym przedmiotem zainteresowania matematyki czy informatyki. Mówiąc inaczej, ani matematycy
*jako matematycy* ani informatycy *jako informatycy* nie badają ani własnego zachowania, ani w ogóle
jakiegokolwiek zachowania *jako zachowania*. Działanie celowe nie jest też przedmiotem
zainteresowania fizyki czy chemii.

Działanie celowe, to znaczy *działanie podlegające ocenie pod względem poprawności albo
skuteczności*, czyli po prostu *zachowanie*, a w przypadku *podmiotów* takich jak ludzie i inne
zwierzęta, a także niektóre systemy sztuczne, również *zachowywanie Się* (tak tak), jest za to
centralnym przedmiotem zainteresowania *psychologii* i [*sztucznej
inteligencji*](https://pl.wikipedia.org/wiki/Uczenie_przez_wzmacnianie).

Zapytasz może, co ze sztuką? Albo duchowością? Chcesz wiedzieć, co moim zdaniem sztuka i duchowość
mają wspólnego z programowaniem, matematyką i celowością? No to zacznijmy od sztuki, najpierw
próbując przybliżyć jakąś jej użyteczną definicję. Wystarczy nam znośne przybliżenie, bo dla celów
tych rozważań żadna ostateczna czy uniwersalna definicja nie będzie nam do niczego potrzebna.

Zgodzisz się chyba, że sztuką nazywamy zwykle takie rzeczy, które są wyjątkowe co najmniej w tym
znaczeniu, że są *trudne*; dlatego mamy na myśli to, co mamy, mówiąc "to nie żadna sztuka...". I
*tajemnicze*, bo sztuka to nie technika ani technologia. Dlatego kiedy wiemy, w jaki dokładnie
sposób ktoś, kogo uważaliśmy wcześniej za artystę, uzyskał zamierzony efekt, jesteśmy przynajmniej
do pewnego stopnia tą wiedzą *rozczarowani*. Żebyśmy byli skłonni nazywać coś Sztuką przez duże S,
to coś musi być również dla nas *ważne* i *znaczące*, choć zwykle (a może w przypadku Sztuki wręcz
zawsze?) *trudno powiedzieć, co lub jak znaczące*.

Czy zauważyłaś jednak, jak bardzo nawet najwybitniejsi artyści *Się powtarzają*? Moim zdaniem
dlatego, że muszą, bo - *z definicji* - zrobienie czegoś, co jest zarazem trudne, rzadkie,
tajemnicze i znaczące wymaga nie tylko sporego talentu, ale też *bardzo wielu prób i błędów*. To
zatem proces celowy, polegający na długotrwałym uczeniu się, choć - *z definicji* - trudno
*powiedzieć* czego. No a o duchowości jeszcze sobie pogadamy.

No więc akt czy proces czy czynność - jak zwał, tak zwał - robienia sobie rano kawy ma oczywiście
aspekt fizyczny, chemiczny i biologiczny. Gdy jednak opisujemy robienie sobie kawy z tych
perspektyw, *natychmiast tracimy z oczu* - a raczej z opisu - *charakter tego procesu*. Dotyczy to
również opisu wszelkich procesów *neuronalnych*, które się wtedy rozgrywają, ponieważ bycie procesem
celowym jest własnością, która nie istnieje bez jakiejś, być może zewnętrznej - i wtedy istnieje
tylko (i aż) z perspektywy zewnętrznego obserwatora - *oceny*, takiej jak ocena pod względem
poprawności, logiczności, racjonalności, skuteczności, adekwatności, czy optymalności. Ale ta
abstrakcyjnie rozumiana *ocenialność* to nie tylko *warunek konieczny*, bo również *wystarczy*, że
opiszemy jakieś zjawisko czy proces fizyczny w sposób ocenny, żeby natychmiast pojawiła się - w
jakiejś niełatwej do zlokalizowania pojęciowej okolicy - celowość; niezależnie od tego, czy to
zjawisko będzie miało charakter biologiczny, czy nie, albo czy będzie działało dzięki procesom
neuronalnym.

I nawet już samo to, że ten sam proces możemy opisać z różnych perspektyw jest *matematyzowalne* -
szczególnie dobrze nadaje się do tego teoria kategorii - po prostu dlatego, że możemy o tych
sprawach mówić i myśleć jasno i konsekwentnie. A to, że kluczową rolę odgrywa w tym wszystkim ocena
można wyrazić formalnie i wprost za pomocą [relacji
porządku](https://pl.wikipedia.org/wiki/Cz%C4%99%C5%9Bciowy_porz%C4%85dek). Wreszcie to, że to jest
zarazem proces fizyczny i racjonalny, albo wręcz "sensowny", ale ta racjonalność może być w ogólnym
przypadku tylko *fizycznie przybliżana*, w zasadzie niemal już zostało sformalizowane, bo to jest
*prawie* współczesna matematyczna teoria przyczynowości, która jest jednocześnie pewnego rodzaju
teorią programowania; brakuje w niej tylko *jednego* składnika.

Żeby jakiś proces był robieniem sobie kawy, musi być, nawet jeżeli tylko przez chwilę i tylko do
pewnego stopnia, *wystarczająco skutecznym wykonaniem pewnego zadania w normalnych warunkach*. W
dodatku gdy opisujemy ten proces właśnie z tej zadaniowej, czy celowościowej, czy racjonalnej, czy
wręcz logicznej perspektywy - w [najgłębszym znaczeniu tego
słowa](https://pl.wikipedia.org/wiki/Logos_(filozofia)) - mówimy *dokładnie* o tym, *co czyni proces
robienia sobie kawy tym, czym jest*. Każde zachowanie jest co prawda zjawiskiem fizycznym,
chemicznym i biologicznym, w tym również neuronalnym, ale zachowanie *jako takie* jest przede
wszystkim - nierzadko błędnym, tylko częściowo spójnym, i nie całkiem albo nie zawsze konwekwentnym,
ale wciąż *przede wszystkim* - działaniem celowym, a zatem również logicznym, matematycznym i
programistycznym. Bo jest *wystarczająco skutecznym lub przybliżonym wykonywaniem pewnego zadania
lub zadań polegającym na stosowaniu Się do określonych reguł*. 

Gdyby tylko psychologowie poznawczy i nie tylko oni, mówiąc, że "umysł jest jak komputer", wiedzieli
trochę lepiej, co to sformułowanie *może* znaczyć. Gdyby wiedzieli, że na przykład pojęcie
[*obliczalności*](https://pl.wikipedia.org/wiki/Teoria_obliczalno%C5%9Bci), znane tylko niewielkiej
garstce psychologów (bo to jest termin techniczny matematyki), choć ważne, ma dla psychologii
znaczenie *drugorzędne*, ponieważ *wystarczy, żeby adaptacja była wystarczająca*, a do tego nie
trzeba *algorytmów* ani rozwiązań *optymalnych*, za to znaczenie pierwszorzędne ma fakt, że
komputery zostały *stworzone na podobieństwo ludzi* pod tym kluczowym dla całej psychologii
względem, że są *wystarczająco skutecznie niemal dowolnie programowalne*.

Można powiedzieć, że to jest *centralna teza*, z której wyrasta, którą wyraża, i którą ilustruje na
różne sposoby ta książka:

<hr>

**Zachowywanie Się zwierząt jest wystarczająco skutecznym programowaniem przyszłych wersji siebie
samych i siebie nawzajem**.

<hr>

Niestety, zdecydowana większość współczesnych badaczy próbujących uprawiać psychologię naukową, mimo
tego, że ta dyscyplina dotyczy niezwykle złożonych i być może wręcz najtrudniejszych do postrzegania
w sposób zdystansowany i abstrakcyjny zjawisk - bo chodzi w niej między innymi o to, *czym jesteśmy*
- prawie w ogóle nie potrafi korzystać z naszych najlepszych narzędzi rozumowania (na *dowolny*
temat!). W dodatku psychologowie mają więcej niż dwa dobre powody, żeby się z nimi zapoznać, bo
używanie tych narzędzi jest nie tylko jedną z tych rzeczy, które *robią ludzie*, ale też na nich,
między innymi, *opiera się nasza* [*cywilizacja*](https://en.wikipedia.org/wiki/Civilization), w tym
także sposoby *działania*, za pomocą których kontrolujemy nasze codzienne środowisko i *regulujemy*
społeczne interakcje.

Żeby zdać sobie z tego sprawę, wystarczy zauważyć jak wiele w tej osobistej przestrzeni, którą
nazywamy własnym domem, i w tej mniej osobistej, którą nazywamy miejscem zamieszkania, można znaleźć
w pewnym sensie kanonicznych kształtów, takich jak kąty proste, okręgi i elipsy, czy inne proste
symetrie. Albo w jak ogromnym stopniu nasza codzienna komunikacja, w tym również komunikacja *ze
sobą* będąca między innymi myśleniem, polega na prostych społecznych konwencjach.

Według mnie wynika stąd *logicznie* (i *fizycznie*), że psychologowie *faktycznie mogą* te narzędzia
opanować, i wynika też stąd *moralnie*, że *powinni*, jeżeli nie chcą się dalej wygłupiać udając
nieudolnie *prawdziwych* naukowców i naśladując - *prawie w ogóle nie znając odgrywającej w nich
kluczową rolę matematyki* - nauki empiryczne takie jak fizyka, chemia, czy biologia, których
przedmiotem są zjawiska *innego rodzaju*. Dlatego *moim celem* i jednocześnie *obowiązkiem* jest
*fizyczne udowodnienie*, zarówno sobie jak i Tobie, za pomocą *półformalnego*
[*metaprogramowania*](https://pl.wikipedia.org/wiki/Metaprogramowanie), którym jest pisanie i
poprawianie tej osobliwej książki, że to może być w miarę *bezbolesne*, a nawet, że może budzić
*zachwyt*, i że opanowanie podstaw używania tych naszych najlepszych i najbardziej uniwersalnych
narzędzi służących do poznawania, rozumienia i kontroli wymaga ostatecznie tylko **czasu**.

<br>

Tak się też [składa](https://plato.stanford.edu/entries/compositionality/), że mam na to
[ochotę](https://youtu.be/ARcEpefk3Oo?si=7oKAbdDc-daB_2q0).

<br>

Rozumiesz więc, że trochę mnie przy tym ponosi, prawda?

<br>

<br>

<hr>

### Dygresja na temat różnicy między aksjomatami i zwykłymi definicjami

*Ten fragment to również ciekawostka, która długo nie będzie dla nas ważna.*

Kilka razy posłużyłem się w tym rozdziale terminami technicznymi "aksjomat" i "definicja". Będę
jeszcze do nich wracał, ale na wszelki wypadek wyjaśnię już teraz, jak tych terminów używamy *w
matematyce*:

*Zwykłe definicje są wyborami językowymi określającymi alternatywne, często krótsze i ułatwiające
czytanie ze zrozumieniem sposoby zapisywania tego samego. Aksjomaty też są definicjami, a więc
pewnymi językowymi wyborami, ale określającymi dopuszczalne sposoby zapisywania niczego.*

Niezbyt ciekawe? A to, że *wybór jako taki* można postrzegać jako rodzaj *zachowania*?

W matematyce różnica między aksjomatem i definicją polega *tylko* na tym, że aksjomat jest
*decyzją*, że *jakiś nowy symbol lub całe wyrażenie oznacza coś jakiegoś typu, bo tak*, a definicja
jest *decyzją*, że *jakiś nowy symbol lub wyrażenie oznacza to samo, co jakieś dające się już
poprawnie skonstruować wyrażenie, oznaczające coś jakiegoś typu*.

Ponieważ to są decyzje (albo wybory), nie ma sensu pytanie, czy aksjomaty albo zwykłe definicje są
prawdziwe czy fałszywe, natomiast zawsze możemy zapytać, czy te decyzje lub wybory są *korzystne*
czy *trafne* ze względu na określone cele. A *celowość* zdaje mi się być jednym z centralnych pojęć
psychologii i sztucznej inteligencji, ale już na przykład matematyki, chemii, czy fizyki nie. To
pojęcie ma w psychologii tak duże znaczenie, ponieważ zdecydowana większość zjawisk, o ile nie
wszystkie, które nazywamy zachowaniami, to procesy celowe. Ale chyba już o tym wspominałem.

W szczególności, możemy sensownie zapytać, czy *zastosowanie* danego aksjomatu, być może do czegoś
niematematycznego, jest poprawne. Pytamy wtedy, czy jakiś aksjomat jest prawdziwy *o czymś*, a nie
czy sam aksjomat jest prawdziwy. Założeniem, które może być prawdziwe lub fałszywe, jest wtedy
stwierdzenie, że coś jest ze względu na przyjęte cele wystarczająco dobrze *opisywalne przez
aksjomaty*.

Reguła 3 to (dla nas, bo można ją wyprowadzić z bardziej elementarnych zasad) aksjomat, czyli
*definicja nierozkładalna*. To jest definicja w postaci zdania (będącego akurat równaniem),
wyrażająca konwencję dotyczącą poprawnego użycia *przecinka*, gdy ten oddziela argumenty aplikacji
funkcji *p*. Aksjomatyczność tej definicji polega tu między innymi na tym, że stosując ją nie
pozbywamy się symbolu, którego ta definicja dotyczy.

Reguła 4 to *zwykła* definicja określająca poprawny sposób użycia *pionowej kreski*, bo określa
dopuszczalny sposób *rozwinięcia* wyrażeń zawierających pionową kreskę do takich, w których pionowa
kreska *nie* występuje.

Podobnie, jeden z *aksjomatów* Peano mówi, że *0* jest liczbą naturalną. Można to rozumieć jako
*stwierdzenie* (a więc zdanie), że istnieje coś, co znaczy symbol "0", i to coś jest liczbą
naturalną, bo tak (to jest ta aksjomatyczność). Ale nie trzeba. Niezależnie od tego, czy przyjmiemy,
że liczba zero w takim lub innym znaczeniu istnieje, czy że przyjmując aksjomat, że *0* jest liczbą
naturalną, umawiamy się tylko na pewien użyteczny sposób mówienia, teoria liczb naturalnych będzie
działała tak samo dobrze jako narzędzie rozwiązywania typowych problemów do jakich jej używamy.
Fragment "bo tak" można więc rozumieć jako znaczący coś w rodzaju "będziemy odtąd w ten sposób
pisać", to jest jako *arbitralną regułę komunikacyjną*; zawsze przecież piszemy *do kogoś*, nawet
jeśli tym kimś jesteśmy my sami (w przyszłości). Inny *aksjomat* Peano mówi z kolei, że istnieje
(tak samo tajemnicza jak liczba *0*, bo nie *skonstruowana* z niczego innego) operacja *następnika*,
która z każdej liczby naturalnej "robi" (nie wiadomo jak, to znaczy nijak) jakąś (unikalną) liczbę
naturalną.

No a skoro aksjomaty polegają (czasem? zawsze?) na tym, że "robimy coś z niczego", to jak to
wszystko działa? Moim skromnym zdaniem tylko *dzięki nam*.

Z kolei już zwykła, bo nie aksjomatyczna *definicja* symbolu "1" mówi, że "1" oznacza to samo, co
dające się *skonstruować* na mocy wcześniejszych aksjomatów (czyli zgodnie z przyjętymi regułami
językowymi) wyrażenie "następnik 0". W końcu *0* jest na mocy aksjomatu liczbą naturalną, a
*następnik* jest na mocy aksjomatu funkcją, którą możemy stosować do dowolnych liczb naturalnych, w
tym również do *0*. A więc wyrażenie "następnik 0" oznacza liczbę naturalną, którą da się uzyskać
stosując w żaden sposób nie skonstruowaną funkcję *następnik* do również nie skonstruowanej liczby
*0*, i właśnie tą liczbę (na mocy tej definicji) możemy zapisać krótko za pomocą symbolu "1".

Inaczej mówiąc, w matematyce aksjomaty to dokładnie *wybrane przez kogoś definicje, których nie ma
do czego rozwinąć* (albo "rozpakować"), a *zwykłe* definicje to tylko *wybrane przez kogoś
alternatywne sposoby zapisu*, służące zwykle do tego, żeby można było coś napisać krócej lub
bardziej zrozumiale, albo żeby pewne mechaniczne przekształcenia łatwiej się automatyzowały.

<hr>
