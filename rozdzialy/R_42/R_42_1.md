<!-- -*- coding: utf-8 -*- -->
# 42[^1]

Na pierwszym albo drugim wykładzie z wprowadzenia do psychologii poznawczej mówię czasami, tylko
bardziej "formalnie", coś takiego:

## Dwa (śmieszniejsze) sposoby na psychologię

Dawno, dawno temu pojawił się w psychologii [radykalny
behawioryzm](https://en.wikipedia.org/wiki/Radical_behaviorism), który jest pewnym, moim zdaniem
niegłupim sposobem myślenia o zachowaniu zwierząt. Jednak współczesnym psychologom behawioryzm,
zwłaszcza ten określany jako radykalny, kojarzy się chyba zwykle z czymś takim ...

`S → R`

... gdzie `S` to jakiś *bodziec*, a `R` to jakaś *reakcja*, rozumianym jako centralny przedmiot
zainteresowania psychologii. W szczególności, zgodnie z powszechnym i błędnym postrzeganiem tej
wyrafinowanej i bogatej tradycji intelektualnej, behawiorystę interesuje głównie, albo nawet tylko,
wpływ bodźców na reakcje, a zdarzenia czy procesy mentalne traktuje jako coś "nienaukowego".

Nieco mniej dawno temu, zdaniem niektórych wraz z pojawieniem się komputerów osobistych, a zdaniem
innych wraz z odkryciem abstrakcyjnego pojęcia maszyny Turinga, z coraz częstszej, bo najwyraźniej
trudnej do wyhamowania praktyki pisania artykułów w stylu, który nie bardzo pasował do behawioryzmu,
wyłoniła się psychologia poznawcza. Ta stała się później w pewnym sensie dominującym podejściem
niemal w całej psychologii.

Nieuważnemu obserwatorowi mogłoby się zdawać, że centralnym przedmiotem zanteresowania psychologii
poznawczej jest *nieobserwowalne `𝑀`* (jak *M*entalny *M*ediator), w rozkładalnej na dwa ogólne
czynniki strzałce `S → R`, a dokładniej w *ścieżce przyczynowej*:

`S → 𝑀 → R`

Zgodnie z tym, w mojej ocenie wulgarnym uproszczeniem, behawiorystów miałby interesować głównie
*wpływ bodźców na reakcje*, a psychologów poznawczych miałby interesować głównie *psychologiczny
mechanizm* tego wpływu. Bodźce i reakcje miałyby być dla tych ostatnich tylko *środkami* do celu,
jakim jest poznanie struktury i sposobu działania *Wielkiego `𝑀`*.

Co najmniej od piętnastu lat, po mniej więcej takim, tylko niestety z powodu wrodzonej głupoty
powiedzianym bardziej oschle wstępie, zadaję studentom zawsze to samo pytanie:

*Czego tu brakuje?*

I od kilku lat, ku mojej wielkiej radości, przynajmniej jedna osoba udziela oczekiwanej odpowiedzi,
że mianowicie (według mnie straszliwie i dojmująco) brakuje tu [...](./R_42_2.md)

### Przypisy

[^1]: Słownie trzydzieści sześć. Przy okazji dziękuję Ci, Tusiu, za pomysł, żeby to właśnie był
    tytuł tego rozdziału.
