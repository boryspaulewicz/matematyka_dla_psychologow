# My, ludzie, postrzegamy świat w kategoriach [wykonywalanych sekwencji działań](https://youtu.be/k5TfLr52CD8?si=6-HuWZ50gadaHcEN)

Uważam, że najważniejszy eksperyment psychologiczny, który dotąd przeprowadziłem i nie wydaje mi
się, żebym kiedykolwiek miał to osiągnięcie przebić, przeprowadziłem ze studentami drugiego roku na
zajęciach z neuronauki i psychologii poznawczej. Gdy na początku zajęć upewniłem się, że wszyscy
mnie usłyszą, powiedziałem:

*Proszę niech każdy podniesie rękę, chcę Was policzyć*.

Zanim wypowiedziałem to zdanie, musiałem je oczywiście *ułożyć*. Nie wiem dokładnie, jak to się
dzieje, ale może pojawiają się wtedy jakby krótkie przebłyski fragmentów zdania? Potem ewentualnie
przebłyski poprawek, jeżeli pierwsza wersja, która przychodzi do głowy, wydaje się (też pewnym
przebłyskiem) wadliwa? A może wcale tak nie jest? Jestem natomiast pewien, że zawsze, zanim coś
powiem, mam najpierw *poczucie określonej gotowości*. *Funkcjonalnie*, taka wypowiedź *polega*
między innymi na - lepszym lub gorszym, ale nigdy nie *idealnym* - *wykonaniu zadania złożenia
zdania jako sekwencji wyrażeń*.

Właśnie tym, między innymi, jest *złożony ruch*, który się później odbywa i wywołuje słyszalne dla
innych drgania powietrza. Ale zdecydowanie nie *tylko* tym. Ważna jest przecież jeszcze intonacja,
mimika, postawa ciała i różne inne rzeczy, a wszystko to rozgrywa się w jakiejś trudnej do opisania,
wielowymiarowej aurze powiązanych ze sobą intencji. I wszystko to, zanim się zacznie stawać, kiedy
jeszcze jest tylko przeczuciem określoności przyszłego działania, jest ewidentnie funkcją (między
innymi \{zawsze złożonego ⟨i rozciągającego się \[szeroko] w przestrzeni i \[daleko] w czasie⟩\})
kontekstu.

Albo weźmy takie kiwnięcie palcem. Niby to *jedno* działanie, ale nawet kiwnąć palcem umiemy tylko
*częściowo*. Nawet kiwnięcie palcem to zatem jednocześnie *jedno* działanie i *składalna sekwencja*
działań. Ten punkt widzenia staje się w oczywisty sposób krytycznie ważny, gdy przyglądamy się
*fizjologii* ruchu, albo niemal dowolnej strukturze lub procesowi rozgrywającemu się w organiźmie,
co nie powinno być niespodzianką, bo w fizjologii właśnie o to chodzi. W końcu, jak wiemy,
[fizjologia](https://pl.wikipedia.org/wiki/Fizjologia) zajmuje się *funkcjonowaniem* organizmu, to
jest badaniem organizmu *jako mechanizmu*.

No więc najwyraźniej wystarczająco skutecznie złożyłem w głowie (?) te słowa, a potem je
wypowiedziałem. Nie byłoby w tym nic wyjątkowego, bo podobne zdania wypowiadałem w podobnych
sytuacjach wiele razy wcześniej. Ale kiedy robiłem to wcześniej, chciałem *policzyć, ile jest osób
na sali*; tym razem chciałem *sprawdzić, czy wszyscy podniosą ręce*.

Z jednej strony nie ulega wątpliwości, że ludzkie zachowanie jest ekstremalnie plastyczne. Co
więcej, to jest plastyczność, w której często widać wyraźny kierunek, czy może raczej da się
wyraźnie dostrzec - w nieoczywistym znaczeniu obserwowalny - mały fragment całej hierarchii
kierunków ruchu. Ktoś stoi w kolejce, a więc prawie na pewno między innymi coś - w dużym stopniu,
ale *nie całkiem* zobowiązująco - kupuje. Jednocześnie rozgląda się. I się drapie, co najmniej jedną
ręką, bo drugą ma w kieszeni, a z twarzy można niemal wyczytać fragmenty, najwyraźniej błyskotliwej
(?) tego kogoś z jakimś Kimś
[rozmowy](https://pl.wikipedia.org/wiki/L%E2%80%99esprit_de_l%E2%80%99escalier). 

No i to wszystko zawsze było, jest i zawsze będzie tylko częściowo przewidywalne.

<br>

*Podobnie jak z konieczności*

*tylko częściowo*

*przewidywalna jest pogoda,*

*bo każdy człowiek*

*to osobny Wszechświat,*

*z osobną prehistorią,*

*którą możemy tylko obserwować*

*przez zatkaną cukrową watą*

*naszych naiwnych projekcji*

*dziurkę od klucza*

*wiecznie skrajnego ubóstwa*

*dostępnych danych indywidualnych.*

<br>

*Wszyscy* podnieśli do góry ręce. Tego dnia prowadziłem zajęcia dla *pięciu* grup i za *każdym*
razem *wszyscy* podnieśli ręce.

To mogło być łącznie więcej niż osiemdziesiąt (w pewnym sensie) wolnych, (w pewnym sensie)
autonomicznych, (relatywnie) młodych, szalenie inteligentnych i ciekawych - bo chętnych na ten
kierunek nie brakuje - studenckich osób i *wszyscy* ci ludzie podnieśli do góry ręce.

A *zanim* podniosły się ręce, *wiedziałem, prawie na pewno*, że *wszyscy* je podniosą.

<hr>

### [Rant](https://pl.wikipedia.org/wiki/Rant)

Proszę, zgadnij, jak często my, "naukowo" nastawieni psychologowie, badaliśmy dotąd *jakiekolwiek*
tego rodzaju, *ekstremalnie powtarzalne, codzienne regularności*, o których *wszyscy wiemy*, bez
robienia żadnych badań "naukowych", że powszechnie występują i o których *wszyscy wiemy*, że
odgrywają *ogromną* rolę w naszym codziennym, na wskroś społecznym i samoregulującym się przede
wszystkim dzięki przeróżnym formom komunikacji językowej zachowaniu.

Proszę, zgadnij, czego o tego rodzaju ekstremalnie powtarzalnych, częstych i ważnych regularnościach
dotyczących naszego zachowania można się dowiedzieć ze współczesnych, w mojej ocenie nierzadko
niestety, wraz z upływem kolejnych lat studiowania, dosyć skutecznie ogłupiających nasze wspaniałe,
obiecujące osoby studenckie podręczników.

Psychologia nigdy nie cierpiała na niedobór danych. Naszym największym problemem jest od dawna coś
wręcz *dualnego* - ...

1. ... głęboki i powszechny brak zrozumienia szczególnego charakteru tej wyjątkowej dyscypliny,
połączony z ...

2. ... dziecinnie naiwnym naśladowaniem praktyk podpatrzonych u fizyków i biologów, ...

   1. ... a przede wszystkim z niemal ateoretycznym - bo też co to za "teorie naukowe" - czyli
ślepym, ...

   2. ... nierzadko groteskowo nieudolnym empiryzmem.

Współcześni psychologowie przecież nie tylko nie znają, ale wręcz konsekwentnie *unikają* poznania
tej *odrobiny* matematyki, którą trzeba poznać, żeby *rozumieć*, na co pozwala, a na co nie pozwala
taki, 

dla większości psychologów

niestety *tylko* jakiś,

*test*

*t*

[*Studenta*](https://pl.wikipedia.org/wiki/Test_t_Studenta).

Nawet wypełnione po brzegi podanymi z pozycji rzekomego autorytetu tym, co zdaniem ich autorów
powinno "się" podręczniki metodologii badań psychologicznych, będące wywodami na temat tego, jakie
to wnioski i kiedy są lub nie są - zdaniem autorów tych wprost przeczących w tym sobie dzieł -
"naukowo" *uzasadnione*, nie zawierają często *jednego* uzasadnienia zawartych w nich powinno "się".

Pomijając czasem wręcz ratujące ludzkie życia, ale jednocześnie nieliczne i lokalne sukcesy
aplikacyjne, których wypracowanie tylko w niewielkim stopniu było dotąd wynikiem postępów w
rozumieniu natury ludzkiego zachowania, spora część tego, co jako "wiedzę naukową" oferuje

*współczesna*

*psychologia,*

**obraża**

**inteligencję**

**studentów**

**pierwszego**

**roku.**

<br>

Żeby się o tym przekonać, wystarczy ich o to *zapytać*.

My, psychologowie, jako zwierzęta zasługujemy na współczucie.

Szanujmy się jak sceptyczni ludzie.

<hr>

## Ogólna kategoria jest aksjomatyzacją pojęcia afordancji
