# Co można z tą książką zrobić

Wiem, że zrobisz z tą książką, co zechcesz, ale i tak Ci coś zasugeruję. Na podstawie lektur i
własnego doświadaczenia mogę stanowczo stwierdzić, że uważne czytanie lub słuchanie z jako takim
zrozumieniem nie całkiem banalnych treści przestaje być możliwe po około 30 minutach. Mówię przy tym
o warunkach sprzyjających, a nie na przykład o czytaniu w zatłoczonym pociągu na kacu, co mi się
oczywiście nigdy nie zdażyło. Po 30, a może nawet już 25 minutach wydaje mi się często, że się
dopiero co wciągnąłem, ale mniej więcej po tym czasie moja zdolność do dalszego przyswajania
informacji zaczyna, że tak powiem, ryć o ziemię. Sprawdzałem to wiele, wiele razy. Zacząłem to
sprawdzać tak dawno, że używałem do tego jeszcze zegarka z [różą
wiatrów](https://pl.wikipedia.org/wiki/R%C3%B3%C5%BCa_wiatr%C3%B3w) jako minutnikiem.

Dlatego na zajęciach często wprowadzam krótkie przerwy co około pół godziny, i dlatego staram się
pisać rozdziały tak, żeby *najwyżej* tyle czasu wymagało ich przeczytanie, zakładając względnie
aktywną postawę w trakcie lektury rozdziałów wcześniejszych. Sam zresztą potrzebuję takich krótkich
przerw w trakcie prowadzenia zajęć, bo dzięki temu często zauważam, że zapomniałem powiedzieć coś
ważnego, albo że mogę coś powiedzieć lepiej.

Po około 25-30 minutach dobrze na mnie działa krótka przerwa. Najlepiej, gdy to jest około 5 minut
nie robienia niczego wciągającego ani poznawczo (na przykład, czytanie odpada, podobnie jak
interesujące rozmowy) ani motywacyjnie (nie ma mowy o wchodzeniu na YouTube'a). Potem znowu jestem w
stanie skutecznie pracować przez 30 minut, ale następna przerwa musi być już dłuższa, zwykle co
najmniej 20 minutowa. Realistycznie oceniając, jeżeli danego dnia nie mam wielu innych zajęć, mogę
liczyć najwyżej na około 4 godziny nieprzerwanej pracy umysłowej.

Bardzo niewiele by z tej pracy wynikało, gdybym nie *powtarzał* tego, co przeczytałem i z czego
zrobiłem notatki. O ile mi wiadomo, nie ma przekonujących dowodów na przewagę metody powtarzania z
coraz większym odroczeniem nad innymi rozkładami powtórek, o ile tylko odstępy między powtórkami są
dość *długie*. Tak się jednak składa, że lubię metodę rosnących odroczeń. Gdy mi naprawdę zależy,
żeby się czegoś nauczyć, pierwszą powtórkę robię tego samego dnia (+0d), potem następnego (+1d),
potem po dwóch dniach od ostatniej (+2d), potem po czterech (+4d), po ośmiu (+8d), i tak dalej. W
ten sposób już po *szóstej* powtórce mam w zasadzie *stale łatwy dostęp* do większości powtarzanych
treści co najmniej przez następny *miesiąc*.

Stosowanie określonego rozkładu powtórek wymaga oczywiście planowania, ale może największą
przeszkodą jest to, że takie powtórki mogą się wydawać *niepotrzebne*. Przecież jeszcze tego samego
dnia, w którym zrobiliśmy notatki i nie zaniedbaliśmy przy tym przerw, będziemy pamiętać większość
treści dosyć dobrze. Ta pierwsza powtórka, zrobiona jeszcze tego samego dnia, może się więc wydawać
zbędna, i w pewnym sensie o to właśnie chodzi: Taka powtórka wydaje się zbędna, bo jest dosyć
*łatwa*. Gdyby jednak poczekać trochę dłużej, nawet tylko do dnia następnego, już by tak łatwa nie
była, bo utrata dostępu do informacji w pamięci postępuje początkowo dość gwałtownie. Po wykonaniu
takiej odroczonej, ale nadal jeszcze w miarę *łatwej* powtórki zapis pamięciowy utrwala się na tyle,
że można poczekać znacznie dłużej do następnej *łatwej* powtórki, która jeszcze bardziej utrwala
zapis, i w ten sposób każda kolejna powtórka daje coraz lepszy skutek.

Dzieje się wtedy, mam wrażenie, jeszcze coś innego. Zapamiętywana treść zdaje się subiektywnie
*kurczyć*, jakby liczne powiązane ze sobą reprezentacje pamięciowe zaczynały w coraz większym
stopniu tworzyć jedną, zwartą, hierarchiczną strukturę, ułatwiającą szybkie odnajdywanie tego, co
jest w danej sytuacji najważniejsze. A mówiąc o tym zjawisku z perspektywy stanowiska
metateoretycznego, które wprowadzę w drugiej części książki, ale z którego mogę już teraz
skorzystać, bo nawet bez wcześniejszego tłumaczenia, o co w nim dokładnie chodzi, da się go jak
sądzę używać nie ryzykując, że będzie się niezrozumianym, można by powiedzieć tak: Na skutek takiego
powtarzania treść się subiektywnie kurczy, *co znaczy, że coraz szybciej udaje się zwykle odnaleźć
informacje, które są w danej sytuacji najważniejsze*.

Gdy odstępy są dłuższe niż tydzień, nie ma jak sądzę większego znaczenia, jeżeli powtórka nastąpi z
kilkudniowym opóźnieniem. Raz wytrwałem do momentu, w którym powtarzałem coś po *roku* od ostatniej
powtórki. Pojawiło się wtedy powiadomienie z kalendarza Google'a, które mi o tym
przypomniało. Przekonałem się w ten sposób, że ta metoda działa, przynajmniej na mnie, jak czary. To
była [znakomita książka](https://link.springer.com/book/10.1007/978-3-031-41026-0)[^3], ale nie
ułatwiała powtarzania, bo dotyczy maksymalnie abstrakcyjnie, a właściwie wręcz
[kategoryjnie](https://pl.wikipedia.org/wiki/Teoria_kategorii) rozumianej algebry liniowej, w
dodatku w owym czasie do niczego mi się ta wiedza nie przydała. Jeżeli więc ktoś o tak przeciętnej
pamięci jak ja może usiąść przed kilkoma czystymi kartkami papieru i po roku przerwy zapisać
poprawnie prawie wszystkie definicje, twierdzenia i dowody, które można znaleźć na około stu
stronach podręcznika napisanego dla studentów starszych lat matematyki, to coś w tej metodzie musi
być.

Regularne i coraz bardziej rozłożone w czasie powtarzanie ma też pewien inny skutek, którego trzeba
doświadczyć, żeby się przekonać, w jak niezwykły sposób działa. Mając przez dłuższy czas w każdej
chwili łatwy dostęp do licznych powiązanych i wielokrotnie przemyślanych treści, zaczyna się coraz
częściej mimowolnie dostrzegać związki między tymi treściami a tym, co się napotyka albo o czym
nawet tylko przez chwilę się myśli. W ten sposób szybko rośnie poczucie skuteczności. Nieuchronnie
pojawiają się też twórcze skojarzenia, i zrozumienie pogłębia się niejako samo z siebie. Dzięki temu
utrwalane treści wydają się automatycznie coraz ciekawsze, i coraz ciekawsze zaczyna się wydawać
niemal wszystko, co się z tymi treściami prawie namacalnie wiąże. Nie będzie więc chyba przesadą,
jeżeli powiem, że w moim odczuciu tego rodzaju uczenie się jest całkiem dosłownie procesem głębokiej
wewnętrznej przemiany.

Zostaje jeszcze kwestia notatek i sposobu powtarzania. *Jeżeli używam ich do powtarzania*, to robię
notatki skrótowe, często zawierające jakieś graficzne elementy, niezbyt linearne i z dużą ilością
światła na stronie. Robię tak, bo takie notatki mogą ostatecznie służyć jako pomoc w powtarzaniu,
nie zmieniając za bardzo tego *powtarzania* w niemal bezwartościowe jako forma uczenia się
*rozpoznawanie*. Prawie zawsze zapisuję też pytania, wątpliwości i pomysły, zresztą niekoniecznie
związane w oczywisty sposób z główną treścią.

Skoro już o takich sprawach mówię, to opowiem jeszcze, jaką rolę w moim życiu odegrało zapisywanie
(na kartkach!) spostrzeżeń, pomysłów i pytań. Ponieważ jesteśmy wszyscy istotami skończonymi, nawet
Ci najbardziej twórczy z nas mogą wpaść tylko na skończoną liczbę dobrych i oryginalnych
pomysłów. Te przychodzą nam do głowy czasem same, a czasami na skutek zmagania się z jakimś
problemem czy uczenia się czegoś. Psychologowie zajmujący się twórczością twierdzą - i moje
doświadczenia wskazują, że mają w tym rację - że pomysły, których się w żaden sposób nie "wyjęło z
głowy", czy to mówiąc o nich na głos, czy to zapisując, mają tendencję do zalegania, a przez to
zdają się zajmować umysłową przestrzeń, w której, gdyby w niej było trochę więcej miejsca, mogłoby
się pojawić coś innego.

To jest jeden dobry powód do zapisywania, ale nie jedyny. Jest też taki, że gdy coś zapisujemy, to
coś staje się od nas odrębne i nabiera pewnej autonomii. Zapisany pomysł, wątpliwość, albo
obserwacja może zacząć działać jak zanurzone w roztworze soli drobne ciało stałe, taki zalążek
przyszłego kryształu, wokół którego samoistnie powstają i rosną kolejne pomysły, obserwacje i
pytania. Dlatego też ostatnio, kiedy dużo piszę i ciągle mam poczucie, że jeszcze dobrze nie
zacząłem, prawie zawsze mam przy sobie mały notes i długopis. A poza tym teraz, kiedy moja pamięć
nie działa tak dobrze jak wcześniej, wiele pomysłów bym zapomniał, gdybym ich gdzieś nie zapisał.

Powtarzam nie zaglądając początkowo do notatek, ani tym bardziej do książek, bo powtarzanie przez
rozpoznawanie, jak wspomniałem, nie ma sensu. Zamiast tego, na głos, w myślach, lub pisząc na kartce
próbuję (hipotetycznemu Komuś) *opowiedzieć* to, co mam powtórzyć. W ten sposób natychmiast
zauważam, czego albo dobrze nie pamiętam, albo czego nie rozumiem w stopniu, który by mi to pozwalał
w miarę jasno wytłumaczyć. Potem sięgam do notatek lub źródłowych materiałów i upewniam się, ile
treści i jak dobrze udało mi się w ten sposób powtórzyć. Można by pomyśleć, że to nie zwykłe
powtórki, tylko trening używania nabywanej wiedzy, ale przecież nic innego nie jest celem sensownego
powtarzania.

Jeszcze jedno, chociaż może Tobie to nie będzie za bardzo potrzebne. Z powodu wrodzonych wad mojego
charakteru, najpewniej niewiele bym w życiu osiągnął, gdyby nie prosty trik, który wymyśliłem
czytając Rachlina, a może wręcz od niego skopiowałem. Kiedy zależy mi, żeby uczyć się systematycznie
dłużej, robię takie małe kartki-kalendarze, z naniesionymi niechlujnie liniami, na których widać,
jak mi idzie. Jest tam 7 kolumn, każda nazwana jednym dniem tygodnia (ponieważ słowa "poniedziałek"
i "piątek" zaczynają się od tej samej litery, piątek oznaczam literą π) i jest tyle rzędów, ile
akurat rzeczy chcę monitorować. Zwykle jest tam rząd o nazwie N (jak Nauka), w którym stawiam kropkę
za każde 30 minut pracy umysłowej.

Nie chodzi w tym o to, żeby się nagradzać, albo żeby czuć się winnym, gdy kropek jest mało, tylko
żeby *zwiększyć świadomość tego, jak różne codzienne decyzje wpływają na to, ile się uczymy i
kiedy*. A może chodzi w tym o to, żeby *kontaktować się częściej z tymi wersjami siebie, którym
zależy na nauce*? Mogę tylko zgadywać, ale wiem na pewno, że bez tej niezwykle skutecznej i
gwałtownie zmieniającej nawyki protezy nie miałbym o tym, jak często się uczę, prawie w ogóle
pojęcia, i mimo szczerych chęci, żeby zdziałać coś wartościowego, dryfowałbym gdzieś pewnie gnany
wiatrem zgubnych namiętności. Przez co rozumiem głównie, że oglądałbym dużo YouTube'a.

W przypadku niektórych rodzajów zachowań, ale na pewno nie wszystkich, taki monitoring może być
niezwykle skuteczny i nie trzeba długo czekać, żeby się o tym przekonać. Warto jednak pamiętać, żeby
stosować go z umiarem. Gdy będąc studentem psychologii zacząłem używać tej metody, w pewnym momencie
doszło do tego, że przez około *dwa lata*, *niemal każdego dnia*, łącznie z weekendami, spędzałem od
4 do 6 godzin, *nie licząc przerw*, na systematycznej pracy umysłowej. Ponieważ stosowałem wtedy
wszystkie te sposoby notowania i uczenia się, o których przed chwilą pisałem, moja głowa była
wypełniona po brzegi psychologią poznawczą, statystyką, metodologią badań, językami programowania,
elementami matematyki i różnymi innymi sprawami, które akurat wtedy mnie interesowały (a miałem
wiele, czasem dość kosztownych zainteresowań). A ponieważ moja głowa była tymi sprawami wypełniona
*niemal stale*, to często o nich mówiłem, nie zawsze zwracając uwagę, czy rozmówca był tym
zainteresowany. Wydaje mi się, a właściwie jestem prawie pewien, że dla mojej ówczesnej partnetki to
było niemałe wyzwanie. Później już nigdy w nic się tak nie zanurzyłem i staram się stosować do rady
Rachlina, który pisze, cytując [Valéry'ego](https://en.wikipedia.org/wiki/Paul_Val%C3%A9ry), że
*trzeba być lekkim jak ptak, ale nie jak piórko*. Zresztą monitoring ma i tą zaskakującą cechę, że
mimo tego, że zwykle ewidentnie działa, to jednak z jakiegoś tajemniczego powodu nawet Ci, którzy na
nim najbardziej korzystają, pędzej czy później przestają go stosować.

Nawiasem mówiąc, odkryłem wtedy coś niepokojącego. Zorientowałem się mianowicie, że *pracownicy
naukowi rzadko się czegoś uczą*. Owszem, często czytają artykuły i książki dotyczące tego, czym się
akurat zajmują, ale nie spotkałem dotąd *żadnego* pracownika naukowego, który by coś systematycznie
powtarzał[^4]. Ciekawe, prawda? Jednym z powodów jest pewnie brak czasu, ale biorąc pod uwagę
charakter tej pracy, to jest, mówiąc delikatnie, dość słaba wymówka. Za to większość stara się dużo
*publikować*, co mi akurat wychodzi przeciętnie, bo rzadko mi się zdaje, że mam coś nowego i
wartościowego do opowiedzenia. Właściwie raz na dobrych kilka lat mi się tak zdaje, a niemałej
części publikacji, których jestem współautorem, po prostu się wstydzę. Jeżeli więc chodzi Ci po
głowie (w Polsce często marnie opłacana, ale wakacje są długie) tak zwana kariera akademicka i
studia doktorskie (które kiedyś pozostawiały znacznie więcej czasu na rozwijanie się w kierunku
zgodnym z *własnymi* zainteresowaniami), to moim zdaniem możesz wielu z nas szybko prześcignąć
właśnie dzięki temu. A jak do tego dodasz jeszcze mniej lub bardziej regularne ćwiczenia z *czytania
ze zrozumieniem* (do których skutecznie zmusiły mnie trzy lata studiowania w Krakowie filozofii), to
Twoja postawa wobec tego, co można znaleźć w publikacjach recenzowanych, stanie się tak krytyczna,
że nie zabraknie Ci wiary, że może kiedyś coś ważnego zdziałasz.

Na koniec zasugeruję Ci coś, o czym sam muszę sobie nadal stale przypominać: Jeżeli chcesz coś
zrobić, ale nie możesz się do tego zabrać, zrób *jakikolwiek pierwszy krok*. Na przykład, jeżeli
chcesz zacząć się uczyć z jakiejś książki, otwórz tą książkę, albo tylko połóż ją w widocznym
miejscu. Może nawet zrób to wtedy, kiedy wcale nie zamierzasz jeszcze zacząć. A jeżeli trudno Ci się
zmusić i do tego, spróbuj zrobić pierwszy krok *w kierunku zrobienia pierwszego kroku*, na przykład
tylko wspomnij komuś, co "chciałabyś chcieć" zrobić[^1]. Na mnie to chyba czasami działa. To nie da
*gwarancji* sukcesu, bo *nic* nie może jej dać, ale może zwiększy Twoje szanse[^2].

### Przypisy

[^1]: [Rekurencją](https://pl.wikipedia.org/wiki/Rekurencja), inaczej rekursją, zajmiemy się w
    jednym z późniejszych rozdziałów.

[^2]: Może wtedy zadziałać coś, co za Rachlinem nazwałbym chętnie wstępnym zaangażowaniem, gdyby ten
    termin nie był już zajęty. Można powiedzieć, że próbując zastosować tą metodę sami wobec siebie
    stosujemy technikę [stopy w drzwiach](https://pl.wikipedia.org/wiki/Technika_stopa_w_drzwiach)

[^3]: To jest link do darmowej wersji ostatniego wydania, ale z różnych powodów wolę wydanie drugie.

[^4]: Pracownicy naukowi zadziwiająco rzadko też *notują*, kiedy słuchają wystąpień lub uczestniczą
    w dyskusjach naukowych, a przecież żaden mózg nie robi się z wiekiem coraz młodszy.
