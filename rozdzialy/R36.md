My, ludzie, postrzegamy świat w kategoriach wykonywalanych sekwencji działań.

Uważam, że najważniejszy eksperyment psychologiczny, który dotąd przeprowadziłem i nie wydaje mi
się, żebym kiedykolwiek miał to osiągnięcie przebić, przeprowadziłem na zajęciach z neuronauki i
psychologii poznawczej ze studentami drugiego roku. Na początku tych zajęć, gdy upewniłem się, że
wszyscy mnie usłyszą, powiedziałem:

*Proszę niech każdy podniesie rękę, chcę Was policzyć*.

Zanim wypowiedziałem to zdanie, musiałem je oczywiście *ułożyć*. Nie wiem dokładnie, jak to się
dzieje, ale może pojawiają się wtedy takie jakby krótkie przebłyski fragmentów zdania, a potem
ewentualnie przebłyski poprawek, po tym jak pierwsza wersja, która przychodzi do głowy, wydaje się
(też pewnym przebłyskiem) wadliwa? A może wcale tak nie jest? Jestem natomiast pewien, że zawsze,
zanim coś powiem, mam najpierw *poczucie określonej gotowości*. *Funkcjonalnie*, taka wypowiedź
*polega* między innymi na lepszym lub gorszym *wykonaniu zadania złożenia zdania jako sekwencji
symboli*.

*Złożony ruch*, który się później odbywa i wywołuje słyszalne dla innych drgania powietrza, właśnie
tym, między innymi, jest. Ale zdecydowanie nie *tylko* tym. Ważna jest przecież jeszcze intonacja,
mimika, postawa ciała i kto wie co jeszcze, a wszystko to rozgrywa się w jakiejś trudnej do
opisania, wielowymiarowej aurze powiązanych ze sobą intencji, i wszystko to, zanim się zacznie
stawać, kiedy jeszcze jest tylko mglistym przeczuciem przyszłego działania, jest ewidentnie funkcją
(między innymi \{zawsze złożonego ⟨i rozciągającego się \[szeroko] w przestrzeni i \[daleko] w
czasie⟩\}) kontekstu.

Albo weźmy takie kiwnięcie palcem. Niby to *jedno* działanie, ale nawet kiwnąć palcem potrafimy
tylko *częściowo*. A więc, choć łatwo to przeoczyć, również kiwnięcie palcem to jednocześnie *jedno*
działanie i *składalna sekwencja* działań. Ten punkt widzenia staje się w oczywisty sposób
krytycznie ważny, gdy przyglądamy się *fizjologii* ruchu, albo niemal dowolnej strukturze lub
procesowi rozgrywającemu się w organiźmie, co nie powinno być niespodzianką, bo właśnie o to chodzi
w fizjologii. W końcu, jak wiemy, [fizjologia](https://pl.wikipedia.org/wiki/Fizjologia) zajmuje się
*funkcjonowaniem* organizmu, to jest badaniem organizmu *jako mechanizmu*.

No więc najwyraźniej wystarczająco skutecznie złożyłem w głowie (?) te słowa, a potem je
wypowiedziałem. Nie byłoby w tym nic wyjątkowego, bo podobne zdania wypowiadałem w podobnych
sytuacjach wiele razy wcześniej. Ale kiedy robiłem to wcześniej, chciałem *policzyć, ile jest osób
na sali*; tym razem chciałem *sprawdzić, czy wszyscy podniosą ręce*.

Z jednej strony nie ulega wątpliwości, że ludzkie zachowanie jest ekstremalnie plastyczne. Co
więcej, to jest plastyczność, w której często widać wyraźny kierunek, czy może raczej da się
wyraźnie dostrzec - w jakimś nie całkiem oczywistym znaczeniu obserwowalny - mały fragment całej
hierarchii kierunków ruchu. Ktoś stoi na przykład w kolejce, a więc prawie na pewno między innymi
coś - w dużym stopniu, ale *nie całkiem* zobowiązująco - kupuje, ale jednocześnie ten ktoś rozgląda
się, drapie, co najmniej jedną ręką, bo drugą ma w kieszeni, a z twarzy można niemal wyczytać
fragmenty, zdaje się, że błyskotliwej (?) tego kogoś z jakimś Kimś
[rozmowy](https://pl.wikipedia.org/wiki/L%E2%80%99esprit_de_l%E2%80%99escalier). No i to wszystko
jest i zawsze będzie tylko częściowo przewidywalne. 

Podobnie jak z konieczności tylko częściowo przewidywalna jest pogoda, bo każdy człowiek to osobny
Wszechświat z osobną prehistorią, którą możemy obserwować tylko przez zapchaną watą dziurkę od
klucza wiecznego ubóstwa dostępnych danych indywidualnych.

*Wszyscy* podnieśli do góry ręce. Tego dnia prowadziłem zajęcia dla pięciu grup i za *każdym* razem
*wszyscy* podnieśli ręce. To mogło być łącznie więcej niż osiemdziesiąt (w pewnym sensie) wolnych,
(w pewnym sensie) autonomicznych, (relatywnie) młodych, szalenie inteligentnych i ciekawych - bo
selekcja na ten kierunek jest ostra - osób studenckich i *wszyscy* ci ludzie podnieśli do góry
ręce. A zanim podniosły się ręce, *wiedziałem, prawie na pewno*, że *wszyscy* je podniosą.

## [Rant](https://pl.wikipedia.org/wiki/Rant)

Proszę, zgadnij, jak często "naukowo" nastawieni psychologowie badali dotąd *jakiekolwiek* tego
rodzaju, *ekstremalnie powtarzalne, codzienne regularności*, o których *wszyscy wiemy*, bez robienia
żadnych badań "naukowych", że powszechnie występują, i o których *wszyscy wiemy*, że odgrywają
*ogromną* rolę w naszym codziennym, na wskroś społecznym zachowaniu.

Proszę, zgadnij, czego o tego rodzaju ekstremalnie powtarzalnych, częstych i ważnych zasadach
naszego społecznego zachowania można się dowiedzieć ze współczesnych, w mojej ocenie nierzadko
niestety wraz z upływem kolejnych lat studiowania dosyć skutecznie ogłupiających nasze wspaniałe,
obiecujące osoby studenckie podręczników.

Psychologia nigdy nie cierpiała na niedobór danych. Największym problemem psychologów jest od dawna
coś zupełnie innego - ...

1. ... głęboki i powszechny brak zrozumienia szczególnego charakteru tej wyjątkowej dyscypliny,
połączony z ...

2. ... dziecinnie naiwnym naśladowaniem praktyk podpatrzonych u fizyków i biologów, ...

   1. ... a przede wszystkim z niemal ateoretycznym - bo też co to niby za "teorie naukowe" - czyli
ślepym, ...

   2. ... nierzadko groteskowo nieudolnym empiryzmem.

Współcześni psychologowie przecież nie tylko nie znają, ale wręcz konsekwentnie *unikają* poznania
tej *odrobiny* matematyki, którą trzeba poznać, żeby wiedzieć, na co pozwala, a na co nie pozwala
taki, dla zdecydowanej większości psychologów niestety tylko *jakiś* [*test t
Studenta*](https://pl.wikipedia.org/wiki/Test_t_Studenta).

Nawet wypełnione po brzegi podanymi z pozycji rzekomego autorytetu tym, co zdaniem ich autorów
powinno "się" podręczniki metodologii badań psychologicznych, będące wywodami na temat tego, jakie
wnioski i kiedy są zdaniem autorów tych przeczących sobie dzieł "naukowo" *uzasadnione*, a jakie nie
są, same nie zawierają często *jednego* uzasadnienia zawartych w nich zasad.

Pomijając czasem wręcz ratujące ludzkie życia, ale jednocześnie nieliczne i lokalne sukcesy
aplikacyjne, których wypracowanie tylko w niewielkim stopniu było dotąd wynikiem postępów w
rozumieniu ludzkiego zachowania, spora część tego, co jako "wiedzę naukową" oferuje współczesna
psychologia, *obraża inteligencję studentów pierwszego roku*.

Żeby się o tym przekonać, wystarczy ich o to wprost *zapytać*.

My, psychologowie, jak wszyscy zasługujemy na współczucie. Ale *szanujmy się*!

