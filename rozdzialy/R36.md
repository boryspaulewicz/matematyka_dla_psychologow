My, ludzie, postrzegamy świat w kategoriach wykonywalanych sekwencji działań.

Uważam, że najważniejszy eksperyment psychologiczny, który dotąd zrobiłem i nie sądzę, żebym
kiedykolwiek jeszcze miał to osiągnięcie przebić, przeprowadziłem na zajęciach ze studentami. Na
początku tych zajęć, gdy upewniłem się, że wszyscy mnie usłyszą, powiedziałem:

*Proszę niech każdy podniesie rękę, chcę Was policzyć*.

Zanim wypowiedziałem to zdanie, musiałem je *ułożyć*. Nie wiem dokładnie, jak to się dzieje, ale na
pewno pojawiają się wtedy takie jakby krótkie przebłyski fragmentów zdania, a potem ewentualnie
przebłyski poprawek, po tym jak pierwsza wersja, która przychodzi do głowy, wydaje się (też pewnym
przebłyskiem) wadliwa. Ale nawet i tego nie jestem pewien, natomiast zawsze zanim coś powiem, mam
najpierw *poczucie określonej gotowości*. *Funkcjonalnie*, polega to na lepszym lub gorszym
*wykonaniu zadania złożenia zdania z symboli*.

Albo weźmy takie kiwnięcie palcem. Niby to *jedno* działanie, ale nawet kiwnąć palcem potrafimy
tylko *częściowo*. A więc, choć łatwo to przeoczyć, również kiwnięcie palcem to *jednocześnie jedno
działanie i sekwencja działań*. Ten punkt widzenia staje się wręcz nieunikniony, gdy przyglądamy się
*fizjologii* ruchu, albo dowolnej strukturze lub dowolnemu innemu procesowi rozgrywającemu się w
organiźmie, ale to nie powinno być niespodzianką, bo właśnie o to w fizjologii
*chodzi*. [Fizjologia](https://pl.wikipedia.org/wiki/Fizjologia) zajmuje się *funkcjonowaniem*
organizmu, to jest badaniem organizmu *jako mechanizmu*.

No więc złożyłem w głowie te słowa, a potem je wypowiedziałem. Nie byłoby w tym nic wyjątkowego, bo
podobne zdania wypowiadałem w podobnych sytuacjach wiele razy wcześniej. Ale gdy robiłem to
wcześniej, faktycznie chciałem *policzyć, ile jest osób na sali*; tym razem chciałem *sprawdzić,
czy wszyscy podniosą ręce*.

Z jednej strony nie ulega wątpliwości, że ludzkie zachowanie jest ekstremalnie plastyczne. 
