My, ludzie, postrzegamy świat w kategoriach wykonywalanych sekwencji działań.

Uważam, że najważniejszy eksperyment psychologiczny, który dotąd zrobiłem i nie sądzę, żebym
kiedykolwiek jeszcze miał to osiągnięcie przebić, przeprowadziłem na zajęciach z neuronauki i
psychologii poznawczej ze studentami. Na początku tych zajęć, gdy upewniłem się, że wszyscy mnie
usłyszą, powiedziałem:

*Proszę niech każdy podniesie rękę, chcę Was policzyć*.

Zanim wypowiedziałem to zdanie, musiałem je oczywiście *ułożyć*. Nie wiem dokładnie, jak to się
dzieje, ale może pojawiają się wtedy takie jakby krótkie przebłyski fragmentów zdania, a potem
ewentualnie przebłyski poprawek, po tym jak pierwsza wersja, która przychodzi do głowy, wydaje się
(też pewnym przebłyskiem) wadliwa? A może wcale tak nie jest? Jestem jednak pewien, że zawsze, zanim
coś powiem, mam najpierw *poczucie określonej gotowości*. *Funkcjonalnie*, taka wypowiedź *polega*
między innymi na lepszym lub gorszym *wykonaniu zadania złożenia zdania jako sekwencji symboli*.

Cały złożony ruch, który się później odbywa i wywołuje słyszalne dla innych drgania powietrza
właśnie tym, między innymi, jest. Ale zdecydowanie nie *tylko* tym. Ważna jest przecież jeszcze
intonacja, mimika, postawa ciała i kto wie co jeszcze, a wszystko to rozgrywa się w jakiejś trudnej
do opisania, wielowymiarowej aurze powiązanych ze sobą intencji, i wszystko to, zanim się zacznie
stawać, kiedy jeszcze jest tylko mglistym przeczuciem przyszłego działania, jest ewidentnie funkcją
(między innymi \{zawsze złożonego ⟨i rozciągającego się \[szeroko] w przestrzeni i \[daleko] w
czasie⟩\}) kontekstu.

Albo weźmy takie kiwnięcie palcem. Niby to *jedno* działanie, ale nawet kiwnąć palcem potrafimy
tylko *częściowo*. A więc, choć łatwo to przeoczyć, również kiwnięcie palcem to jednocześnie *jedno*
działanie i *składalna sekwencja* działań. Ten punkt widzenia staje się krytycznie ważny, gdy
przyglądamy się *fizjologii* ruchu, albo niemal dowolnej strukturze lub procesowi rozgrywającemu się
w organiźmie, co nie powinno być niespodzianką, bo właśnie o to chodzi w fizjologii. W końcu, jak
wiemy, [fizjologia](https://pl.wikipedia.org/wiki/Fizjologia) zajmuje się *funkcjonowaniem*
organizmu, to jest badaniem organizmu *jako mechanizmu*.

No więc najwyraźniej wystarczająco skutecznie złożyłem w głowie (?) te słowa, a potem je
wypowiedziałem. Nie byłoby w tym nic wyjątkowego, bo podobne zdania wypowiadałem w podobnych
sytuacjach wiele razy wcześniej. Ale kiedy robiłem to wcześniej, chciałem *policzyć, ile jest osób
na sali*; tym razem chciałem *sprawdzić, czy wszyscy podniosą ręce*.

Z jednej strony nie ulega wątpliwości, że ludzkie zachowanie jest ekstremalnie plastyczne. Co
więcej, to jest plastyczność, w której często widać wyraźny kierunek, czy może raczej da się
wyraźnie dostrzec - w jakimś nie całkiem oczywistym znaczeniu obserwowalny - mały fragment całej
hierarchii kierunków ludzkiego ruchu. Ktoś stoi na przykład w kolejce, a więc prawie na pewno między
innymi coś (w dużym stopniu, ale na pewno też *nie całkiem* zobowiązująco) kupuje, ale jednocześnie
ten ktoś rozgląda się, drapie, na pewno co najmniej jedną ręką, bo drugą ma w kieszeni, a z twarzy
można niemal odczytać fragmenty, zdaje się, że błyskotliwej (?)
[rozmowy](https://pl.wikipedia.org/wiki/L%E2%80%99esprit_de_l%E2%80%99escalier). No i to wszystko
jest i zawsze będzie tylko częściowo przewidywalne. Podobnie, jak z konieczności tylko częściowo
przewidywalna jest pogoda, ponieważ każdy człowiek to osobny Wszechświat z osobną (pre)historią,
którą obserwujemy przez zapchaną watą dziurkę od klucza wiecznego ubóstwa dostępnych danych
indywidualnych.

*Wszyscy* podnieśli do góry ręce. Tego dnia prowadziłem zajęcia dla pięciu grup i za *każdym* razem
*wszyscy* podnieśli ręce. To mogło być łącznie więcej niż 80 wolnych, autonomicznych i relatywnie
młodych, szalenie inteligentnych i ciekawych - bo selekcja na ten kierunek jest ostra - osób
studenckich i *wszystkie* te osoby studenckie podniosły do góry ręce. A zanim podniosły się ręce,
*wiedziałem, prawie na pewno*, że *wszyscy* je podniosą.

Spróbuj proszę zgadnąć, jak często "naukowo" nastawieni psychologowie badali dotąd *jakiekolwiek*
tego rodzaju, *ekstremalnie powtarzalne, codzienne regularności*, o których *wszyscy wiemy*, bez
robienia żadnych badań "naukowych", że powszechnie występują, i o których *wszyscy wiemy*, że
odgrywają *ogromną* rolę w naszym codziennym, na wskroś społecznym zachowaniu. Albo zgadnij proszę,
czego o tego rodzaju ekstremalnie powtarzalnych, częstych i ważnych regularnościach, będących
własnościami naszego społecznego zachowania, można się dowiedzieć ze współczesnych, w mojej ocenie
nierzadko niestety wraz z upływem kolejnych lat studiowania dosyć skutecznie ogłupiających nasze
wspaniałe i obiecujące osoby studenckie podręczników.

Psychologia nigdy nie cierpiała na niedobór danych. Największym problemem psychologów jest od dawna
coś całkiem innego - głęboki i powszechny brak zrozumienia szczególnego charakteru tej wyjątkowej
dyscypliny, połączony z dziecinnie naiwnym naśladowaniem praktyk podpatrzonych u fizyków i biologów,
a przede wszystkim z niemal ateoretycznym (bo co to niby za "teorie"), czyli ślepym, i nierzadko
groteskowo nieudolnym empiryzmem. Współcześni psychologowie przecież nie tylko nie znają, ale wręcz
konsekwentnie unikają poznania tej *odrobiny* matematyki, którą trzeba znać, żeby wiedzieć, na co
pozwala, a na co nie pozwala taki choćby [test t
Studenta](https://pl.wikipedia.org/wiki/Test_t_Studenta). 

Nawet pełne podanych z pozycji rzekomego autorytetu nakazów, zakazów i zaleceń podręczniki do
metodologii badań psychologicznych, będące wywodami na temat tego, jakie wnioski i kiedy są zdaniem
ich autorów uzasadnione, same nie zawierają często nawet *jednego* uzasadnienia swojej rzekomej
autorytatywności. Pomijając czasem nawet bardzo wartościowe, ale też nieliczne i lokalne sukcesy
aplikacyjne, których wypracowanie tylko w niewielkim stopniu było wynikiem postępów w rozumieniu
ludzkiego zachowania, spora część tego, co jako "wiedzę naukową" oferuje współczesna psychologia,
obraża inteligencję wielu studentów pierwszego roku. Żeby się o tym przekonać, wystarczy ich o to
wprost zapytać.

