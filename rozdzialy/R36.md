My, ludzie, postrzegamy świat w kategoriach wykonywalanych sekwencji działań.

Uważam, że najważniejszy eksperyment psychologiczny, który dotąd zrobiłem i nie sądzę, żebym
kiedykolwiek jeszcze miał to osiągnięcie przebić, przeprowadziłem na zajęciach ze studentami. Na
początku zajęć, gdy upewniłem się, że wszyscy mnie usłyszą, powiedziałem:

*Proszę niech każdy podniesie rękę, chcę Was policzyć*.

Zanim wypowiedziałem to zdanie, musiałem je *ułożyć*. Nie wiem dokładnie, jak to się dzieje, ale
może pojawiają się wtedy takie jakby krótkie przebłyski fragmentów zdania, a potem ewentualnie
przebłyski poprawek, po tym jak pierwsza wersja, która przychodzi do głowy, wydaje się (też pewnym
przebłyskiem) wadliwa? A może wcale tak nie jest? Jestem jednak pewien, że zawsze, zanim coś powiem,
mam najpierw *poczucie określonej gotowości*. *Funkcjonalnie*, taka wypowiedź *polega* między innymi
na lepszym lub gorszym *wykonaniu zadania złożenia zdania z symboli*. 

Cały złożony ruch, który się później odbywa i wywołuje słyszalne dla innych drgania powietrza
właśnie tym, między innymi, jest. Ale zdecydowanie nie *tylko* tym. Ważna jest przecież jeszcze
intonacja, mimika, postawa ciała i kto wie co jeszcze, a wszystko to rozgrywa się w jakiejś trudnej
do opisania, wielowymiarowej aurze powiązanych ze sobą intencji, i wszystko to, zanim się zacznie
stawać, kiedy jeszcze jest tylko mglistym przeczuciem przyszłego działania, jest ewidentnie funkcją
(między innymi \{zawsze złożonego ⟨i rozciągającego się daleko w przestrzeni i w czasie\})
kontekstu.

Albo weźmy takie kiwnięcie palcem. Niby to *jedno* działanie, ale nawet kiwnąć palcem potrafimy
tylko *częściowo*. A więc, choć łatwo to przeoczyć, również kiwnięcie palcem to jednocześnie *jedno*
działanie i *sekwencja* działań. Ten punkt widzenia staje się krytycznie ważny, gdy przyglądamy się
*fizjologii* ruchu, albo niemal dowolnej strukturze lub procesowi rozgrywającemu się w organiźmie,
ale to nie powinno być niespodzianką, bo właśnie o to w fizjologii chodzi. W końcu, jak wiemy,
[fizjologia](https://pl.wikipedia.org/wiki/Fizjologia) zajmuje się *funkcjonowaniem* organizmu, to
jest badaniem organizmu *jako mechanizmu*.

No więc najwyraźniej wystarczająco skutecznie złożyłem w głowie (?) te słowa, a potem je
wypowiedziałem. Nie byłoby w tym nic wyjątkowego, bo podobne zdania wypowiadałem w podobnych
sytuacjach wiele razy wcześniej. Ale kiedy robiłem to wcześniej, faktycznie chciałem *policzyć, ile
jest osób na sali*; tym razem chciałem *sprawdzić, czy wszyscy podniosą ręce*.

Z jednej strony nie ulega wątpliwości, że ludzkie zachowanie jest ekstremalnie plastyczne. Co
więcej, to jest plastyczność, w której często widać wyraźny kierunek, czy może raczej da się
wyraźnie dostrzec w jakimś sensie obserwowalny fragment hierarchii kierunków. Ktoś stoi na przykład
w kolejce, a więc prawie na pewno między innymi coś kupuje, ale jednocześnie ten ktoś rozgląda się,
drapie, na pewno co najmniej jedną ręką, bo drugą ma w kieszeni, a z twarzy tego kogoś można niemal
odczytać fragmenty, zdaje się, że błyskotliwej (?)
[rozmowy](https://pl.wikipedia.org/wiki/L%E2%80%99esprit_de_l%E2%80%99escalier). No i to wszystko
jest dosyć nieprzewidywalne, ponieważ każdy człowiek jest jak osobny Wszechświat z osobną
(pre)historią, którą obserwujemy przez zapchaną watą dziurkę od klucza wiecznego ubóstwa dostępnych
danych indywidualnych.

*Wszyscy* podnieśli do góry ręce. Tego dnia prowadziłem zajęcia dla pięciu grup i za *każdym* razem
*wszyscy* podnieśli ręce. To mogło być łącznie więcej niż 80 wolnych, autonomicznych i relatywnie
młodych, szalenie inteligentnych i ciekawych (bo selekcja jest ostra) osób studenckich i *wszystkie*
te osoby studenckie podniosły do góry ręce. A zanim te osoby studenckie podniosły ręce, *wiedziałem,
prawie na pewno*, że wszystkie te osoby studenckie je podniosą. 

Spróbuj proszę zgadnąć, jak często "naukowo" nastawieni psychologowie badali dotąd *jakiekolwiek*
tego rodzaju, *ekstremalnie powtarzalne, codzienne regularności*, o których *wszyscy wiemy*, bez
robienia żadnych badań "naukowych", że powszechnie występują, i o których *wszyscy wiemy*, że
odgrywają *ogromną* rolę w naszym codziennym, na wskroś społecznym zachowaniu. Albo zgadnij proszę,
czego o tego rodzaju ekstremalnie powtarzalnych, częstych i ważnych regularnościach dotyczących
naszego społecznego zachowania można się dowiedzieć ze współczesnych, w mojej ocenie nierzadko
niestety wraz z upływem kolejnych lat studiowania dosyć skutecznie ogłupiających nasze wspaniałe i
obiecujące osoby studenckie podręczników do psychologii.

Psychologia nigdy nie cierpiała na niedobór danych. Największym problemem psychologów jest od dawna
coś całkiem innego - *powszechny brak zrozumienia szczególnego charakteru tej wyjątkowej dyscypliny,
połączony z dziecinnie naiwnym, ślepym i groteskowo nieudolnym empiryzmem.* Moim zdaniem, pomijając
bardzo cenne, ale niestety też nieliczne i lokalne sukcesy aplikacyjne, których wypracowanie tylko w
niewielkim stopniu było wynikiem postępów w rozumieniu ludzkiego zachowania, spora część tego, co
jako "wiedzę naukową" oferuje współczesna psychologia *obraża inteligencję wielu studentów
pierwszego roku*.

