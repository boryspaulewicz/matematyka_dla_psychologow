<!-- -*- coding: utf-8 -*- -->
# 42

Na pierwszym albo drugim wykładzie z wprowadzenia do psychologii poznawczej mówię czasem coś
takiego (tylko bardziej "formalnie"):

## Dwa (śmieszniejsze) sposoby na psychologię

Dawno, dawno temu pojawił się w psychologii [radykalny
behawioryzm](https://en.wikipedia.org/wiki/Radical_behaviorism), który jest pewnym, moim zdaniem
dość niegłupim, sposobem myślenia o zachowaniu (zwierząt). Jednak współczesnym psychologom
behawioryzm, zwłaszcza ten określany jako radykalny, kojarzy się chyba z czymś takim ...

`S → R`

... (gdzie `S` to jakiś *bodziec*, a `R` to jakaś *reakcja*), rozumianym jako centralny przedmiot
zainteresowania psychologii. W szczególności, zgodnie z powszechnym i błędnym postrzeganiem tej
wyrafinowanej i bogatej tradycji intelektualnej, behawiorystę interesuje głównie, albo nawet tylko,
wpływ bodźców na reakcje, a zdarzenia czy procesy mentalne traktuje jako coś wręcz nienaukowego.

Nieco mniej dawno temu, zdaniem niektórych wraz z pojawieniem się komputerów albo (abstrakcyjnego
pojęcia) maszyny Turinga, z coraz częstszej, bo najwyraźniej trudnej do wyhamowania praktyki pisania
artykułów w stylu, który nie bardzo pasował do behawioryzmu, wyłoniła się psychologia poznawcza. Ta
stała się z czasem dominującym podejściem niemal w całej psychologii.

Nieuważnemu obserwatorowi mogłoby się zdawać, że centralnym przedmiotem zanteresowania psychologii
poznawczej jest nieobserwowalne `𝑀` (jak *M*entalny *M*ediator), w rozłożonej na dwa ogólne czynniki
strzałce `S → R`, to jest w takiej oto ścieżce przyczynowej:

`S → 𝑀 → R`

Mówiąc - dla celów dydaktycznych - w wulgarnym uproszczeniu, behawiorystę interesuje więc głównie
*wpływ bodźców na reakcje*, a psychologa poznawczego interesuje głównie *psychologiczny mechanizm*
tego wpływu; bodźce i reakcje są dla takiego psychologa tylko *środkami* do celu, jakim jest
poznanie *Wielkiego `𝑀`*.

Od ponad piętnastu lat, po takim (tylko niestety z powodu wrodzonej głupoty powiedzianym bardziej
oschle) wstępie zadaję studentom zawsze to samo pytanie:

*Czego ważnego tu brakuje?*

Od kilku lat, ku mojej radości, prawie zawsze przynajmniej jedna osoba studencka udziela oczekiwanej
przeze mnie odpowiedzi, że mianowicie (w mojej ocenie straszliwie i dojmująco) brakuje tu
[...](./R_42_2.md)
