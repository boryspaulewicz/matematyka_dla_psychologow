*Wszystko, co można zrozumieć, da się powiedzieć jasno. Wszystko, co da się powiedzieć jasno, można
zapisać w języku teorii typów. A wszystko, co zostało zapisane w języku teorii typów, można
sprawdzić za pomocą algorytmu.*

**Poza znajomością języka polskiego i umiejętnością korzystania z przeglądarki ta książka nie
zakłada żadnej wcześniejszej wiedzy**. Piszę ją w tym momencie przede wszystkim dla studentów
psychologii, ale także dla badaczy i teoretyków zajmujących się uprawianiem psychologii naukowej. To
między innymi wprowadzenie, niemal
[równolegle](https://en.wikipedia.org/wiki/Everything_Everywhere_All_at_Once), do programowania i
teorii typów, a tą drogą - zarazem na skróty i od podstaw - do matematyki i meta-matematyki, później
zaś do wnioskowania przyczynowego i statystycznego (w tej kolejności), w wersji bayesowskiej i
częstościowej. Korzystając z tych narzędzi zamierzam omówić wybrane zagadnienia z obszaru szeroko
rozumianej metodologii badań psychologicznych. W drugiej części planuję z kolei uzasadnić, objaśnić
i zilustrować przykładami zastosowań pewną propozycją nowego spojrzenia na psychologię w
szczególności i nauki empiryczne w ogólności (więcej na ten temat znajdziesz
[tutaj](./rozdzialy/02_Cel.md)). Ta propozycja będzie kontynuacją i rozwinięciem wątków z
[doktoratu](./rozdzialy/praca_doktorska.pdf), którymi zacząłem się zajmować jeszcze na etapie
pisania pracy magisterskiej, a niektórymi nawet wcześniej.

Pierwsze trzy rozdziały mają charakter ogólnowprowadzający i chociaż nie zawierają ani fragmentów
kodu ani żadnych zadań, to polecam je przynajmniej przejżeć. Można tam znaleźć nie tylko oparte na
wynikach badań i moich doświadczeniach *wskazówki praktyczne* dotyczące tego, jak warto moim zdaniem
podchodzić do nauki *jakichkolwiek* treści, ale również uwagi dotyczące *nastawienia*, które może
znacząco zwiększyć szanse na sukces w zmaganiach z tymi dość nietypowymi, jak na książkę skierowaną
do psychologów, tematami. Staram się je objaśnić najlepiej jak umiem, ale nie umiem tego robić
lepiej, niż umiem (to niekoniecznie tautologia, za to te, które omawiam w [rozdziale
ósmym](./rozdzialy/Logika_w_Leanie_pierwsze_kroki.md), są nimi z pewnością).

Piszę tą książkę w taki a nie inny sposób, to jest posyłając czasem mniejsze a czasami większe
zmiany i poprawki do publicznie dostępnego repozytorium GitHuba, bo dzięki temu sama ta książka,
razem z historią zachodzących zmian, może być ilustracją sposobu, w jaki zacząłem ostatnio o
zachowaniu myśleć. Akt pisania książki jest jednym długim, ale jednak w pewnym sensie pojedynczym
aktem zachowania choćby dlatego, że da się przynajmniej orientacyjnie wskazać początek i koniec tego
procesu. Jest w dodatku aktem *w ramach którego*, dzięki stałej autorefleksji, zachodzi proces
*uczenia się*, choć trudno powiedzieć czego, a także proces *odkrywania* czy raczej ustalania się
być może jakiegoś *dominującego*, ale nadal z konieczności *nieunikalnego celu*. Można więc
powiedzieć krótko, że w trakcie pisania wyłania się nieunikalne zachowanie. 

W dodatku na pewnym poziomie abstrakcji nie ma różnicy między napisaniem książki a napisaniem tylko
tego zdania. Byłoby wskazane, gdyby ten proces zaczął być regulowany przez informacje zwrotne
pochodzące od czytelników, bo zachowania ludzi są zwykle w mniejszym lub większym stopniu czymś, co
tworzy się w ramach tego rodzaju społecznych interakcji i co nabiera dzięki takim interakcjom
(również nieunikalnego) sensu. Na przykład, *to konkretne zdanie* powstało jako rezultat interakcji
wielu bardzo sobie bliskich, mających wiele wspólnych cech, ale jednak nieco *różnych* osób, bo
*różnych wersji* tej samej osoby, z których każda istniała tylko przez chwilę i wniosła coś do
końcowego rezultatu rozwijając albo kwestionując to, co zrobiły te poprzednie (wersje) i to, co w
ten sposób powstało lub uległo przekształceniu przekazując dalej. Nad *zewnętrznymi* źródłami tego
rodzaju informacji zwrotnych mam jednak bardzo ograniczoną kontrolę, a szkoda, bo przecież im więcej
punktów widzenia bierze udział w tego rodzaju procesie i im bardziej te punkty widzenia są różne,
tym większa jest szansa na przybliżenie czegoś uniwersalnie dobrego.

[*Radosna działalność*](https://www.youtube.com/watch?v=AZzcE04ssoQ) (ang. *fun activity*): Żeby
zachęcić do lektury, w różnych miejscach umieściłem linki do treści, które nie są blisko związane z
tematem. I w przypisach też czasami zjeżdżam troszkę na pobocze. Nie ma za co.

Ostatnio, gdy szukam błędów albo fragmentów, które mógłbym poprawić, chętnie korzystam z oficialnej
[aplikacji](https://play.google.com/store/apps/details?id=com.github.android&hl=en) do przeglądania
repozytoriów GitHuba, którą mam zainstalowaną w telefonie. Nie można wtedy wygodnie używać Leana,
ale do czytania na wyrywki sprawdza się wspaniale, więc i Tobie ją polecam.

[R1 Skąd się ta książka wzięła?](./rozdzialy/00_Wprowadzenie.md)

[R2 Co można z tą książką zrobić?](./rozdzialy/01_Jak_sie_uczyc.md)

[R3 Do czego autor zmierza?](./rozdzialy/02_Cel.md)

[R4 Kilka trywialnych i mechanicznych operacji](./rozdzialy/Pierwszy_spacerek.md)

[R5 Pierwszy spacer po Leanie, wersja pierwsza](./rozdzialy/Spacerek_po_Leanie_1.md)

[R6 Pierwszy spacer po Leanie, wersja druga](./rozdzialy/Spacerek_po_Leanie_2.md)

[R6 = R0](./rozdzialy/Ewaluacja.md)

[R7 Być może nie wiesz, że już wiesz, czym jest izomorfizm, a niebawem dowiesz się jeszcze, czym
jest izomorfizm Curry'ego-Howarda](./rozdzialy/Izomorfizm_Curryego_Howarda.md)

[R8 Logika na Leanie, pierwsze kroki](./rozdzialy/Logika_w_Leanie_pierwsze_kroki.md)

[R9 Implikacja w zadaniach](./rozdzialy/Implikacja_w_zadaniach.md)

[R10 Predykaty, relacje, duży kwantyfikator i dowód na istnienie
Boga](./rozdzialy/Predykaty_dowod_Anzelma.md)

[R11 Duży kwantyfikator i implikacja w
zadaniach](./rozdzialy/Duzy_kwantyfikator_i_implikacja_w_zadaniach.md)

[R12 Modus ponens, obliczenia w dwóch wymiarach i nieważność
dowodu](./rozdzialy/Modus_Ponens_Niewaznosc_Dowodu.md)

[R12 Negacja, absurd, fałsz, sprzeczność i eksplozja](./rozdzialy/Negacja.md)[^1]

[R13 Negacja w praktyce dowodzenia](./rozdzialy/Negacja_w_praktyce.md)

[R14 ∧](./rozdzialy/Koniunkcja.md)

[R15 Koniunkcja - plac budowy](./rozdzialy/Koniunkcja_work_in_progress.md)

W planach: Sekcja zwłok, studium przypadku

[^1]: O prawie [podwójnej negacji](https://kawaly.tja.pl/dowcip,profesor-filologii-polskiej-na) będę pisał w innym rozdziale.
